title,content
গ্যাস সিলিন্ডার বিস্ফোরণে বাবার পর চলে গেল ছোট্ট লাবণীও,"নারায়ণগঞ্জের রূপগঞ্জে একই পরিবারের চারজন দগ্ধ হওয়ার ঘটনায় বাবা জাহিদ মিয়ার পর মেয়ে লাবণীও (১১) মারা গেল। আজ রোববার রাজধানীর শেখ হাসিনা জাতীয় বার্ন অ্যান্ড প্লাস্টিক সার্জারি ইনস্টিটিউটে চিকিৎসাধীন অবস্থায় মারা যায় সে। লাবণীর শরীরের ২২ শতাংশ দগ্ধ ছিল।বিষয়টি নিশ্চিত করেছেন ঢাকা মেডিকেল কলেজ হাসপাতাল পুলিশ ফাঁড়ির পরিদর্শক মো. বাচ্চু মিয়া। তিনি বলেন, লাবণীর লাশ হাসপাতাল মর্গে রাখা হয়েছে।গত ১৭ ডিসেম্বর রূপগঞ্জে গ্যাস সিলিন্ডার লিক হয়ে আগুন লেগে ওই পরিবারের চারজন দগ্ধ হয়। ওই দিন তাদের শেখ হাসিনা বার্ন ইনস্টিটিউটে ভর্তি করা হয়। পরদিন চিকিৎসাধীন অবস্থায় জাহিদ মিয়া মারা যান। এ ঘটনায় তাঁর স্ত্রী রুমা আক্তারের শরীরের ২৩ শতাংশ ও ছেলে ইয়াছিন (৮) সামান্য দগ্ধ হয়েছে।"
রংপুর সিটি নির্বাচনে ভরাডুবির পর জেলা ও মহানগর আ.লীগের কমিটি বিলুপ্ত ঘোষণা,"রংপুর সিটি করপোরেশন নির্বাচনে ভরাডুবির পর আওয়ামী লীগের রংপুর মহানগর ও জেলা শাখার কমিটি বিলুপ্ত করে আহ্বায়ক কমিটি ঘোষণা করা হয়েছে। আজ রোববার রাতে দলের সভাপতি ও প্রধানমন্ত্রী শেখ হাসিনার সরকারি বাসভবন গণভবনে দলটির সংসদীয় মনোনয়ন বোর্ডের সভা শেষে সাধারণ সম্পাদক ওবায়দুল কাদের এসব তথ্য জানান।গত ২৭ ডিসেম্বর রংপুর সিটি নির্বাচনে মেয়র পদে আওয়ামী লীগের দলীয় প্রার্থী হোসনে আরা লুৎফা (ডালিয়া) বড় ব্যবধানে পরাজিত হন। তিনি ২২ হাজার ৩০৬ ভোট পেয়ে চতুর্থ হন। মোট বৈধ ভোটের আট ভাগের এক ভাগ ভোট না পাওয়ায় তাঁর জামানত বাজেয়াপ্ত হয়।মেয়র পদে দলীয় প্রার্থীর পরাজয়ের কারণ ব্যাখ্যা করতে গিয়ে আওয়ামী লীগের সাধারণ সম্পাদক ওবায়দুল কাদের গত বৃহস্পতিবার সাংবাদিকদের বলেন, স্থানীয় সরকার নির্বাচনে নানা বিবেচনা থাকে। জনমত জরিপেই জাতীয় পার্টির প্রার্থী এগিয়ে ছিলেন। আওয়ামী লীগের ভেতরেও কিছু সমস্যা আছে। তা না হলে ভোটের এত ব্যবধান হওয়ার কথা নয়। আরেকজন প্রার্থীও আওয়ামী লীগের দলের লোক ছিল। আগেই জানা ছিল, এখানে এগিয়ে আছে জাতীয় পার্টির প্রার্থী। এখানে সরকারি দল থেকে কোনো বাড়াবাড়িও হয়নি। পিছিয়ে বলে জোর করে এগিয়ে যাওয়ার চেষ্টা করা হয়নি। সেদিক থেকে এখানে গণতন্ত্রের বিজয় হয়েছে। আর দলীয় বিষয়গুলো খতিয়ে দেখা হচ্ছে। তদন্ত করে দেখা হচ্ছে এবং এক সপ্তাহের মধ্যে বড় আকারে সাংগঠনিক ব্যবস্থা নেওয়ার কথাও বলেছিলেন তিনি।আজ রোববার রাতে আওয়ামী লীগের দপ্তর সম্পাদক ব্যারিস্টার বিপ্লব বড়ুয়ার সই করা এক সংবাদ বিজ্ঞপ্তিতে বলা হয়েছে, সভাপতি শেখ হাসিনা সংগঠনের গঠনতন্ত্র অনুযায়ী আওয়ামী লীগের রংপুর মহানগর ও রংপুর জেলা শাখার বর্তমান কমিটি ভেঙে দিয়ে আহ্বায়ক কমিটি ঘোষণা করেছেন। দুই সদস্যবিশিষ্ট মহানগর শাখার আহ্বায়ক করা হয়েছে দেলোয়ার হোসেনকে, যুগ্ম আহ্বায়ক হয়েছেন আবুল কাশেম। রংপুর জেলা শাখার আহ্বায়ক করা হয়েছে এ কে এম ছায়াদত হোসেনকে, যুগ্ম আহ্বায়ক করা হয়েছে মাজেদ আলীকে।রংপুর সিটি নির্বাচনে মেয়র পদে অংশ নেন মোট ৯ প্রার্থী। তাঁদের মধ্যে জাতীয় পার্টির প্রার্থী মোস্তাফিজার রহমান মেয়র নির্বাচিত হন। ইসলামী আন্দোলন বাংলাদেশের প্রার্থী আমিরুজ্জামান ৪৯ হাজার ৮৯২ ভোট পেয়ে জামানত টিকিয়ে রেখেছেন। আওয়ামী লীগের মেয়র প্রার্থীসহ সাত প্রার্থী জামানত হারিয়েছেন।"
"আশা, স্টামফোর্ডসহ ৪ বেসরকারি বিশ্ববিদ্যালয়ে শিক্ষার্থী ভর্তি বন্ধের সিদ্ধান্ত ইউজিসির","বারবার সময় দেওয়ার পরও স্থায়ী ক্যাম্পাসে না যাওয়া এবং প্রয়োজনীয় চেষ্টা না করায় দেশের চারটি বেসরকারি বিশ্ববিদ্যালয়ে শিক্ষার্থী ভর্তি বন্ধের সিদ্ধান্ত নিয়েছে বিশ্ববিদ্যালয় মঞ্জুরি কমিশন (ইউজিসি)। বিশ্ববিদ্যালয়গুলো হলো স্টামফোর্ড ইউনিভার্সিটি বাংলাদেশ, আশা ইউনিভার্সিটি, প্রাইম এশিয়া ইউনিভার্সিটি ও ভিক্টোরিয়া ইউনিভার্সিটি।আজ রোববার প্রথম আলোকে এই সিদ্ধান্তের কথা জানিয়েছেন ইউজিসির সদস্য অধ্যাপক বিশ্বজিৎ চন্দ। তিনি প্রথম আলোকে বলেন, এ মাস থেকে ওই সব বিশ্ববিদ্যালয়ে শিক্ষার্থী ভর্তি বন্ধের সিদ্ধান্ত কার্যকর হবে।ইউজিসি সূত্রে জানা গেছে, আরও একাধিক বিশ্ববিদ্যালয়ের ক্ষেত্রে কিছু সিদ্ধান্ত হয়েছে। এর মধ্যে কোনো কোনো বিশ্ববিদ্যালয়ের স্থায়ী ক্যাম্পাসে শিক্ষার্থী ভর্তি করা গেলেও অস্থায়ী ক্যাম্পাসে ভর্তি করা যাবে না।দেশে ১৯৯২ সাল থেকে বেসরকারি বিশ্ববিদ্যালয় প্রতিষ্ঠার অনুমোদন দেওয়া হয়। এর উদ্দেশ্য ছিল উচ্চশিক্ষার সুযোগ বাড়ানো ও বিদেশে শিক্ষার্থীদের চলে যাওয়া নিরুৎসাহিত করা। এখন পর্যন্ত দেশে ১০৮টি বেসরকারি বিশ্ববিদ্যালয়ের অনুমোদন দেওয়া হয়েছে। শুরুর দিকে গ্রহণযোগ্য উদ্যোক্তারা বিশ্ববিদ্যালয় প্রতিষ্ঠায় এগিয়ে এসেছিলেন। এতে দেশে কিছু বেসরকারি বিশ্ববিদ্যালয় গড়ে উঠেছে, যেগুলো পড়াশোনার মান বজায় রেখেছে। অবশ্য ২০০১ সালের পর রাজনৈতিক বিবেচনায় বিশ্ববিদ্যালয় অনুমোদন দেওয়ার প্রবণতা বাড়তে থাকে, যা এখনো চলছে। সংশ্লিষ্ট ব্যক্তিরা বলছেন, রাজনৈতিক বিবেচনায় ও ব্যবসায়িক মনোবৃত্তি নিয়ে প্রতিষ্ঠিত বেশ কিছু বিশ্ববিদ্যালয় সনদ বিক্রির প্রতিষ্ঠানে পরিণত হয়েছে।আইন অনুযায়ী, প্রতিষ্ঠার সাত বছরের মধ্যে বিশ্ববিদ্যালয়গুলোকে নিজস্ব স্থায়ী ক্যাম্পাসে যেতে হবে। কিন্তু অনেক বিশ্ববিদ্যালয় প্রতিষ্ঠার বয়স এক যুগের বেশি। বেসরকারি বিশ্ববিদ্যালয়গুলোকে নিজস্ব বা স্থায়ী ক্যাম্পাসে যেতে বারবার দেওয়া সময় হলেও এখনো অনেক বিশ্ববিদ্যালয় সম্পূর্ণভাবে নিজস্ব ক্যাম্পাসে যায়নি। এগুলোর কোনোটি আংশিক গেছে। অধিকাংশ বিশ্ববিদ্যালয় ঢাকাসহ বিভাগীয় শহরে অবস্থিত।শহর থেকে বাইরে গেলে শিক্ষার্থী পেতে সংকট হওয়ার আশঙ্কায় অধিকাংশ বিশ্ববিদ্যালয় সরতে চায় না। আবার আইন ভঙ্গ করে চললেও ‘নানা কারণে’ বিশ্ববিদ্যালয়গুলোর বিরুদ্ধে ব্যবস্থা নেওয়া হয় না। এবার কিছুটা কঠোর অবস্থান নিল ইউজিসি।"
"আসছে স্যামসাংয়ের নতুন ল্যাপটপ, থাকছে তৃতীয় জেনারেশন ৩ প্রসেসর","গত ডিসেম্বরে জেনারেশন ৩ প্রসেসর এবং স্ন্যাপড্রাগন ৮সিএক্সসহ গ্যালাক্সি বুক ২ প্রো ৩৬০ উন্মোচন করেছে স্যামসাং। এই ল্যাপটপ বাজারে আসছে চলতি জানুয়ারিতে মাসেই।নতুন গ্যালাক্সি বুক ২ প্রো ৩৬০ ল্যাপটপে বেশ কিছু নতুন বৈশিষ্ট্য যোগ করা হয়েছে। এর মধ্যে একটি হলো জেনারেশন ৩ প্রসেসর। এটি এই ল্যাপটপের হালনাগাদ সংস্করণ। গত বছরের ফেব্রুয়ারিতে ইন্টেল প্রসেসরসহ গ্যালাক্সি বুক–২ ৩৬০ উন্মোচন করে স্যামসাং।এক আনুষ্ঠানিক বিবৃতিতে গ্যালাক্সি বুক ২ প্রো ৩৬০ প্রিমিয়াম ল্যাপটপ কম্পিউটারের ঘোষণা দিয়েছে স্যামসাং। ঘোষণায় বলা হয়, উচ্চগতি এবং কর্মক্ষমতাসহ এ ল্যাপটপ নিয়ে আসা হয়েছে। এতে রয়েছে কোয়ালকমের স্ন্যাপড্রাগন–৮ সিক্স জেন–৩ প্রসেসর।গ্রাফাইট রঙের ল্যাপটপে অ্যামলয়েড ডিসপ্লে সমর্থন থাকবে এবং ৩৬০ ডিগ্রি বাঁকানো ফ্লিপ করা যাবে। ১৩.৩ ইঞ্চির এ ল্যাপটপটি খুবই হালকা হবে। উইন্ডোজ ১১ অপারেটিং সিস্টেমে চলা এ ল্যাপটপে স্ন্যাপড্রাগন চিপসেট ব্যাটারি ব্যাকআপ পাওয়া যাবে ৩৫ ঘণ্টা পর্যন্ত।এ ছাড়া থাকবে এস পেন ব্যবহারের সুবিধা। সমর্থন করবে ফাইভ–জি এবং ওয়াই–ফাই ৬ই নেটওয়ার্ক।সূত্র: গ্যাজেটস ৩৬০"
বিদেশে নেতিবাচক প্রচারণা ঠেকাতে কমিটি হচ্ছে,"বাংলাদেশ সম্পর্কে দেশে-বিদেশে নানা নেতিবাচক প্রচারণা হচ্ছে। এ ধরনের প্রচারণা ঠেকাতে একটি কারিগরি কমিটি গঠনের সিদ্ধান্ত হয়েছে। পররাষ্ট্র মন্ত্রণালয়ের সমন্বয়ে পরিচালিত ওই কমিটি অপপ্রচার প্রতিরোধের কাজ করবে।আজ রোববার দুপুরে পররাষ্ট্রমন্ত্রী এ কে আব্দুল মোমেনের সভাপতিত্বে অনুষ্ঠিত এক সমন্বয় সভায় এ সিদ্ধান্ত নেওয়া হয়েছে। রাষ্ট্রীয় অতিথি ভবন পদ্মায় অনুষ্ঠিত সভায় অন্যান্যের মধ্যে আইনমন্ত্রী আনিসুল হক, স্বরাষ্ট্রমন্ত্রী আসাদুজ্জামান খান, পুলিশের মহাপরিদর্শক চৌধুরী আবদুল্লাহ আল-মামুনসহ আইনশৃঙ্খলা রক্ষাকারী বাহিনীর জ্যেষ্ঠ প্রতিনিধিরা উপস্থিত ছিলেন।বৈঠকের সিদ্ধান্তের বিষয়ে জানতে চাইলে রাতে পররাষ্ট্রমন্ত্রী আব্দুল মোমেন গণমাধ্যমকে বলেন, এটি কোনো কারিগরি নয়, একটি সমন্বয় কমিটি। এতে আইন ও স্বরাষ্ট্র মন্ত্রণালয়ের পাশাপাশি সংশ্লিষ্ট বিভিন্ন বিভাগের প্রতিনিধিরা থাকবেন। কমিটির মধ্যে সমন্বয় করবে পররাষ্ট্র মন্ত্রণালয়। কমিটি নিয়মিতভাবে বসবে, যাতে কার্যকর সমন্বয়ের মাধ্যমে নির্বিঘ্নে কাজ করা যায়। কমিটির প্রধান কাজ হবে বাংলাদেশ সম্পর্কে বানোয়াট ও ভুল তথ্যের বিপরীতে সঠিক তথ্য তুলে ধরা।বৈঠক সূত্রে জানা গেছে, জাতিসংঘ কিংবা আন্তর্জাতিক বিভিন্ন সংস্থা নানা ইস্যুতে বাংলাদেশ সম্পর্কে তথ্য জানাতে চায়। নতুন এ কমিটি প্রয়োজন অনুযায়ী সংশ্লিষ্ট মন্ত্রণালয় বা বিভাগের সঙ্গে সমন্বয় করে এসব বিষয়ে উত্তর তৈরি করবে। কমিটির সমন্বয়কারী হিসেবে দায়িত্ব পালন করবেন পররাষ্ট্র মন্ত্রণালয়ের জাতিসংঘ অনুবিভাগের মহাপরিচালক।জানা গেছে, তিন জ্যেষ্ঠ মন্ত্রীর উপস্থিতিতে অনুষ্ঠিত সমন্বয় সভায় আইনের শাসন, ভুল তথ্যের প্রচার, বিভিন্ন মামলার অগ্রগতি, আইনশৃঙ্খলা রক্ষাকারী বাহিনীর অভিযান, বিদেশিদের সঙ্গে যোগাযোগ সমন্বয়সহ বিভিন্ন বিষয় নিয়ে আলোচনা হয়েছে।বৈঠক সূত্রে জানা গেছে, বাংলাদেশে চলমান বিভিন্ন মামলা নিয়ে বিভিন্ন দেশ আগ্রহ প্রকাশ করে। তাদের সেসব মামলার সর্বশেষ অগ্রগতি সম্পর্কে জানানো হয়। এ ছাড়া আইনশৃঙ্খলা রক্ষাকারী বাহিনীর নানা অভিযান নিয়েও বিদেশিদের কৌতূহল আছে। এ বিষয়ে একটি স্বচ্ছ ধারণা দেওয়া হয়েছে বৈঠকে। বিভিন্ন সময়ে বিভিন্ন পক্ষ এসব নিয়ে ভুল তথ্য দিয়ে নেতিবাচক প্রচারণা চালিয়ে থাকে। এ বিষয়ে করণীয় নিয়ে সভায় আলোচনা হয়। বন্ধু দেশগুলোকে এসব মামলার বিষয়ে সঠিক ও হালনাগাদ তথ্য দিতে বাংলাদেশের মিশনগুলোকে সহায়তা করবে এ সমন্বয় কমিটি।"
আরব বিশ্বের ১৩ কোটি লোক দুর্ভিক্ষের মুখে,"করোনাভাইরাস মহামারি ও রাশিয়া-ইউক্রেন যুদ্ধের কারণে বিশ্বের বিভিন্ন দেশের অর্থনৈতিক পরিস্থিতি খারাপ হয়েছে। আরব বিশ্বের পরিস্থিতিও বেশ নাজুক। সেখানে বাড়ছে দারিদ্র্য। লিবিয়া ও গালফ কো-অপারেশন কাউন্সিলের (জিসিসি) দেশগুলো বাদে পশ্চিম এশিয়ার এক-তৃতীয়াংশ মানুষ দরিদ্র জীবন যাপন করছে। খাদ্যমূল্য বেড়েছে অনেক। পশ্চিম এশিয়ার জন্য করা জাতিসংঘের অর্থনৈতিক ও সামাজিক কমিশনের সাম্প্রতিক একটি সমীক্ষায় এ তথ্য উঠে এসেছে। গত শুক্রবার জাতিসংঘের এ সমীক্ষা প্রতিবেদন প্রকাশিত হয়। খবর সিনহুয়ার।‘সার্ভে অব ইকোনমিক অ্যান্ড সোশ্যাল ডেভেলপমেন্টস ইন দ্য আরব রিজিওন’ শীর্ষক ওই সমীক্ষায় বলা হয়, আরব দেশগুলোর ১৩ কোটি মানুষ দুর্ভিক্ষের শিকার। তারা জাতীয় দারিদ্র্যসীমার নিচে বসবাস করছে।সমীক্ষায় আশঙ্কা প্রকাশ করে বলা হয়েছে, ২০২৪ সাল নাগাদ আরব বিশ্বে দারিদ্র্য আরও বাড়বে। আগামী দুই বছরে আরব বিশ্বের মোট ৩৬ শতাংশ মানুষ দারিদ্র্যসীমার নিচে চলে যাবে।সমীক্ষায় আরও বলা হয়, গত বছর বিশ্বের সবচেয়ে বেশি বেকারত্ব ছিল আরব অঞ্চলে। সেখানে বেকারত্বের হার ১২ শতাংশের বেশি। ২০২৩ সালে বেকারত্বের হার কিছুটা কমে ১১ দশমিক ৭ শতাংশে নামতে পারে। করোনা-পরবর্তী অর্থনৈতিক পুনরুদ্ধার প্রচেষ্টার অংশ হিসেবে বেকারত্ব কিছুটা কমতে পারে। ধারণা করা হচ্ছে, ২০২৩ সালে আরব অঞ্চলের অর্থনৈতিক প্রবৃদ্ধি ৪ শতাংশ ও ২০২৪ সালে ৩ দশমিক ৪ শতাংশ হতে পারে।জিসিসির সদস্যদেশগুলো হচ্ছে বাহরাইন, কুয়েত, ওমান, কাতার, সৌদি আরব ও সংযুক্ত আরব আমিরাত।জাতিসংঘের এ সমীক্ষার শীর্ষ লেখক আহমেদ মৌম্মি বলেন, জিসিসি ও অন্য তেল রপ্তানিকারক দেশগুলো জ্বালানির উচ্চ মূল্যের কারণে সুবিধা পাবে। কিন্তু তেল আমদানিকারক দেশগুলো বিভিন্ন আর্থসামাজিক চ্যালেঞ্জের মুখে পড়বে। এর মধ্যে জ্বালানির মূল্যবৃদ্ধি, খাদ্য সরবরাহ-সংকট, পর্যটনশিল্পে ধস ও আন্তর্জাতিক সাহায্য কমে যাওয়ার মতো নানা সমস্যার মুখে পড়তে হবে দেশগুলোকে।মৌম্মি আরও বলেন, তেল রপ্তানিকারক আরব দেশগুলোর উচিত তাদের অর্থনীতিকে জ্বালানি খাত থেকে দূরে সরিয়ে এমন প্রকল্পে বিনিয়োগ করা, যাতে অন্তর্ভুক্তিমূলক প্রবৃদ্ধি এবং টেকসই উন্নয়ন হয়।খাদ্যপণ্যের মূল্যবৃদ্ধির কারণে ইতিমধ্যে মানবিক বিপর্যয় দেখা দিয়েছে।এদিকে গৃহযুদ্ধে জর্জরিত ইয়েমেনে বিরাজ করছে তীব্র খাদ্যসংকট। দেশটির লাখ লাখ শিশু অপুষ্টির শিকার। মানবিক বিপর্যয়ের মুখে দেশটি।"
লুলার সামনে কঠিন চ্যালেঞ্জ,"ব্রাজিলের প্রেসিডেন্ট হিসেবে স্থানীয় সময় গতকাল বেলা তিনটায় (গ্রিনিচ মান সময় ১৮টা) শপথ নেওয়ার কথা ছিল সাবেক প্রেসিডেন্ট ও বামপন্থী নেতা লুইজ ইনাসিও লুলা দা সিলভার। তিনি এমন এক সময়ে দেশটির প্রেসিডেন্ট হিসেবে দায়িত্ব নিচ্ছেন, যখন ব্রাজিল বাজেট সীমাবদ্ধতার মুখে দারিদ্র্য ও ক্ষুধার সঙ্গে লড়াই করছে। এ ছাড়া তীব্র বিভক্তির দেশটিকে এক সুতোয় গাঁথতে লুলা দা সিলভাকে নানা বাধার মুখে পড়তে হবে।লুলার সরকারে ভাইস প্রেসিডেন্ট হতে যাওয়া জেরাল্ডো অ্যালকমিন বলেন, লাতিন আমেরিকার বৃহত্তম অর্থনীতির দেশটির নতুন প্রধান হিসেবে লুলার সামনে বিশাল এক চ্যালেঞ্জের পাহাড় অপেক্ষা করছে। সাড়ে ২১ কোটি জনসংখ্যার দেশটির অর্ধেকের বেশি মানুষ খাদ্য অনিশ্চয়তার মুখে রয়েছে।বলসোনারো প্রশাসনের কাছ থেকে ক্ষমতা বুঝে নিতে কাজ করা লুলার ট্রানজিশন দল দেশের এই পরিস্থিতির জন্য গত চার বছরের দায়িত্বহীন ব্যবস্থাপনাকে দুষছেন। তাদের অভিযোগ, কট্টর ডানপন্থী নেতা বলসোনারো দেশকে দুর্ভিক্ষের মতো বিপর্যস্ত অবস্থায় নিমজ্জিত করে ফেলেছেন। সামাজিক কল্যাণ, শিক্ষা, স্বাস্থ্য ও পরিবেশ সুরক্ষার মতো বিষয়ে ব্রাজিলের পরিস্থিতি খারাপ হয়েছে। এসব চ্যালেঞ্জ মোকাবিলায় মন্ত্রিসভার সদস্যদের বাছাইয়ে কঠিন সময় পার করতে হয়েছে লুলাকে। শেষ পর্যন্ত তিনি ব্যাপক আলোচনার মাধ্যমে মন্ত্রিসভা গঠন প্রায় সম্পন্ন করে এনেছেন। লুলার জন্য প্রথম বাধাটিই ছিল বামপন্থী সব নেতাকে এক টেবিলে বসানো।গত অক্টোবরের সাধারণ নির্বাচন সিনেট এবং চেম্বার অব ডেপুটি এখন আগের চেয়ে আরও বেশি ডান দিকে ঝুঁকছে। কিন্তু বিশ্লেষকেরা বলছেন, লুলার হাত বাঁধা নেই। তিনি বামপন্থী থেকে মধ্য পন্থার বিভিন্ন নেতাকে নিয়ে জোট করতে সক্ষম হয়েছেন।লুলা ‘ব্রাজিলকে আবার খুশি’ করার প্রতিশ্রুতি দিয়ে নির্বাচনে জিতেছেন। কিন্তু এটা মনে রাখতে হবে, প্রায় ৫ কোটি ৮০ লাখ লোক তাঁর বিপক্ষে গেছে। এই ভোটারদেরও সন্তুষ্ট রাখতে হবে তাঁকে।দুর্নীতির কলঙ্ক মুক্ত হয়ে নির্বাচনে এসে ভোটারদের মন জয় করেছেন তিনি। অনেকেই ২০০৩ সাল থেকে ২০১০ সাল পর্যন্ত লুলার আগের শাসনামলের অর্থনৈতিক উন্নতির কথা মনে করে ভোট দিয়েছেন। যদিও গত অক্টোবরের নির্বাচনে বলসোনারোর সঙ্গে হাড্ডাহাড্ডি লড়াই হয়েছে তাঁর। লুলা পেয়েছিলেন ৫০ দশমিক ৯ শতাংশ ভোট আর বলসোনোরো পান ৪৯ দশমিক ১ শতাংশ ভোট। নির্বাচনের দুই মাস পেরিয়ে গেলেও বলসোনারোর সমর্থকেরা এখনো বিক্ষোভ করছেন। তাঁরা সেনাবাহিনীর হস্তক্ষেপ চাইছেন। লুলা যদি তাঁর ট্রানজিশন দলের কথা শোনেন, তবে তাঁর অগ্রাধিকার হবে প্রকৃতি ধ্বংস ঠেকানো। এ ছাড়া শিক্ষাব্যবস্থার উন্নতি ও বর্ণবৈষম্য দূর করতেও তাঁকে কাজ করতে হবে। বলসোনোরের আমলে বেড়ে যাওয়া বন্দুকের লাইসেন্স দেওয়ার বিষয়টিও সীমিত করতে হবে তাঁকে। লুলার শপথ ও দায়িত্ব গ্রহণের সময় উপস্থিত থাকবেন না বলে ইতিমধ্যে বিদায়ী ডানপন্থী প্রেসিডেন্ট জইর বলসোনারো দেশ ছেড়েছেন।এদিকে আন্তর্জাতিক ক্ষেত্রে বিতর্কিত বলসোনারোর কারণে অনেক দেশের সঙ্গে ব্রাজিলের সম্পর্ক নড়বড়ে হয়ে গেছে। মিত্রদের সঙ্গে সম্পর্ক ঘনিষ্ঠ করার কাজও করতে হবে লুলাকে। লুলার ট্রানজিশন দল মনে করছে, ব্রাজিল আগের চার বছরে তার মর্যাদা হারিয়েছে। লুলার আন্তর্জাতিক পর্যায়ে যে ভাবমূর্তি, তা কাজে লাগিয়ে ব্রাজিল আবার তার মর্যাদা ফিরে পাবে।আন্তর্জাতিক সম্প্রদায় লুলার কাছ থেকে জলবায়ু ও পরিবেশ রক্ষায় বিশেষ করে আমাজন বন সুরক্ষায় কঠোর পদক্ষেপ চায়। লুলা গত নভেম্বরে কপ সম্মেলনে এ বিষয়ে প্রতিশ্রুতি দিয়ে এসেছেন।"
গত বছর পাওয়া গেছে ২০০ গ্রহের সন্ধান,"মহাকাশে বিজ্ঞানীরা ২০২২ সালে নতুন নতুন গ্রহ আবিষ্কার করে চমক দিয়েছেন। আমাদের সৌরজগতের বাইরে গত বছর ২০০ নতুন গ্রহ আবিষ্কার করেছেন তাঁরা। একে মহাকাশবিজ্ঞানের ক্ষেত্রে বড় ধরনের আবিষ্কার বলা হচ্ছে। গত বছরের শুরুতে সৌরজগতের বাইরে আবিষ্কৃত গ্রহের মোট সংখ্যা ছিল পাঁচ হাজারের কম। কিন্তু বছরের শেষ দিকে এই সংখ্যা দাঁড়ায় ৫ হাজার ২৩৫টিতে। খবর এনডিটিভির।আমাদের সৌরজগতের বাইরে গ্রহ বা এক্সোপ্লানেট আবিষ্কারের ক্ষেত্রে বড় ভূমিকা রেখেছে নাসার জেমস ওয়েব মহাকাশ টেলিস্কোপ। হাবল টেলিস্কোপের পর মহাকাশে পাঠানো সবচেয়ে শক্তিশালী টেলিস্কোপ এটি। তবে হাবল টেলিস্কোপটি এখন সক্রিয় রয়েছে। এ টেলিস্কোপ থেকেও নতুন নতুন তথ্য পাচ্ছেন গবেষকেরা। তবে গত জুলাই মাসে কার্যক্রম শুরুর পর জেমস ওয়েব টেলিস্কোপটি একের পর এক চমক দিয়ে যাচ্ছে।হাবল স্পেস টেলিস্কোপটির উত্তরসূরি হিসেবে তৈরি জেমস ওয়েব টেলিস্কোপ তৈরিতে ১০ বিলিয়ন মার্কিন ডলার খরচ করে নাসা ও ইউরোপিয়ান স্পেস এজেন্সি। ইনফ্রারেড ক্যামেরা ব্যবহার করে মহাবিশ্ব পর্যবেক্ষণ করছে টেলিস্কোপটি। এটি পৃথিবী থেকে ১০ লাখ মাইল দূরে অবস্থিত। নাসার বিজ্ঞানীরা এই টেলিস্কোপ ব্যবহার করে পাওয়া ১ হাজার ৩০০ কোটি বছর আগের মহাবিশ্বের এক রঙিন ছবির বিষয়টি সামনে আনেন। এরপর আকাশগঙ্গা ছায়াপথের দূরতম স্থানে পৃথিবীসদৃশ একটি গ্রহে পানি থাকার চিহ্নও শনাক্ত করে হইচই ফেলে দেয় এ টেলিস্কোপ। বৃহস্পতির অভূতপূর্ব ছবি দিয়ে বিশ্ববাসীকে বিমোহিত করে এটি। এই টেলিস্কোপের উদ্দেশ্যে হচ্ছে নক্ষত্রের জীবনচক্র নিয়ে গবেষণা করা। এ ছাড়া সৌরজগতের বাইরের গ্রহগুলো নিয়ে গবেষণা করাও এর উদ্দেশ্য।নাসার এক টুইটে বলা হয়েছে, ‘আমরা ২০২২ সাল যখন শুরু করেছিলাম, তখন শনাক্ত হওয়া গ্রহের সংখ্যা পাঁচ হাজারের কম ছিল। কিন্তু বছর শেষে তা ৫ হাজার ২৩৫টিতে দাঁড়িয়েছে। এসব গ্রহের মধ্যে ৪ শতাংশ পৃথিবী ও মঙ্গলের মতো পাথুরে। নতুন বছরে আমরা কি পাব? আমরা আরও বেশি গ্রহের খোঁজ পাব।’বিজ্ঞানীদের মতে, এক্সোপ্লানেট গঠন ও বৈশিষ্ট্যের ভিত্তিতে নানা রকম হতে পারে। এর মধ্যে কিছু গ্রহের আকার ছোট ও পাথুরে। এসব গ্রহের সঙ্গে পৃথিবীর মিল পাওয়া যাবে। গত বছরের সর্বশেষ আবিষ্কৃত গ্রহটির নাম এইচডি ১০৯৮৩৩ বি। এটি মূলত নেপচুনের মতো গ্রহ, যা তার নক্ষত্রকে কেন্দ্র করে আবর্তন করছে।সম্প্রতি গবেষকেরা আরও দুটি পানিসমৃদ্ধ গ্রহ শনাক্ত করার দাবি করেছেন। যদিও এসব গ্রহে সরাসরি পানি আবিষ্কৃত হয়নি; তবে এর গঠন থেকে বিজ্ঞানীরা বলছেন, সেখানে অর্ধেকের বেশি পানি থাকতে পারে।"
এবার দক্ষিণি পরিচালক ও অভিনেতার সঙ্গে কাজ করতে চলেছেন আমির খান,"পরিবারকে সময় দিতে অভিনয় থেকে বিরতি নিয়েছিলেন বলিউড তারকা আমির খান। এ জন্য বাদ দিয়েছিলেন কয়েকটা ছবির কাজও। বিরতি শেষে ফিরছেন আমির। বলিউড নয়, দক্ষিণি ছবি দিয়ে ফিরছেন তিনি। জানা গেছে, ‘কেজিএফ’ ছবির পরিচালক প্রশান্ত নীলের ছবিতে দেখা যাবে আমির খানকে।‘কেজিএফ’ ছবিতে আমির খানের সঙ্গে দেখা যাবে ‘আরআরআর’খ্যাত জুনিয়র এনটিআরকে। এটি এনটিআরের ৩১তম ছবি। তাই এই ছবির টাইটেল এখন পর্যন্ত ‘এনটিআর৩১’। এখন পর্যন্ত আমিরের অভিনয়ের বিষয়ে কোনো আনুষ্ঠানিক ঘোষণা আসেনি।শেষ ‘লাল সিং চাড্ডা’ ছবিতে অভিনয় করেছেন আমির খান। ছবিটি ফ্লপ হয়। এতেই ভেঙে পড়েন তিনি। হলে ফ্লপ হওয়ায় ওটিটিতে কমে যায় ছবির দাম। কিন্তু ওটিটি স্ট্রিমিংয়ের হিসাব বলছে, ওটিটিতে ছবিটি সফল। কিন্তু হলে এই ছবির করুণ অবস্থার পর অভিনয় থেকে বিরতিও নিয়ে নেন আমির খান।নতুন ছবির শুটিং কবে শুরু হবে, তা জানা যায়নি। প্রশান্ত নীল এখন ‘সালার’ ছবি নিয়ে ব্যস্ত। শোনা যাচ্ছে, এই ছবির কাজ শেষ হলেই দ্রুতই শুরু করবেন ‘এনটিআর৩১’–এর শুটিং। এই ছবিতে গুরুত্বপূর্ণ চরিত্রে অভিনয় করবেন আমির খান। দক্ষিণে আমির খান যদি অভিনয় করেন, তাহলে শাহরুখের পর দ্বিতীয় নায়ক হিসেবে দক্ষিণে পা রাখবেন তিনি। যদিও সালমান খানকেও দক্ষিণের একটা ছবিতে অতিথি চরিত্র দেখা গেছে।"
আর্জেন্টিনার কাবাডি দল আসছে ঢাকায়,"বাংলাদেশের মানুষের কাছে আর্জেন্টিনা মানেই বাড়তি আবেগ। এবারের বিশ্বকাপ ফুটবলে সেটি দেখা গেছে। কাতার বিশ্বকাপের সময় আর্জেন্টিনার গণমাধ্যমে খবর হয়েছিল বাংলাদেশ। আর সেটা এ দেশের মানুষের মনে আর্জেন্টিনার প্রতি ভালোবাসা দেখেই। সেই আর্জেন্টিনা এবার বাংলাদেশে আসছে। ফুটবল দল নয়, আসছে তাদের কাবাডি দল।আগামী ১১-২২ মার্চ ঢাকায় অনুষ্ঠেয় তৃতীয় বঙ্গবন্ধু কাপ আন্তর্জাতিক কাবাডিতে খেলবে মেসির দেশ। এ খবর দিয়ে আজ বাংলাদেশ কাবাডি ফেডারেশনের যুগ্ম সম্পাদক নেওয়াজ সোহাগ প্রথম আলোকে বলেন, ‘আর্জেন্টিনা কাবাডি দল ঢাকায় আসছে, এটা এখন নিশ্চিত করেই বলতে পারছি। টুর্নামেন্টে খেলার সম্মতি জানিয়ে তারা আমাদের চিঠি দিয়েছে ২৯ ডিসেম্বর। ওরা এলে ভালোই হবে। বিশ্ব কাবাডিতে আর্জেন্টিনার র‍্যাঙ্কিং সেরা ১০–এ আছে।’শুধু কাবাডি দল নয়। বাংলাদেশ কাবাডি ফেডারেশন চাইছে আর্জেন্টিনা কাবাডি দলের সঙ্গে কাতার বিশ্বকাপজয়ী দেশের জাতীয় দলের অন্তত একজন ফুটবলারকে ঢাকায় আনতে। এ ব্যাপারে বাংলাদেশ কাবাডি ফেডারেশন যোগাযোগও করেছে আর্জেন্টিনায়। তবে তাতে সফল হওয়ার সম্ভাবনা কমই। কারণ, কাতার বিশ্বকাপ শেষে আর্জেন্টাইন ফুটবলাররা যোগ দিয়েছেন যে যাঁর ক্লাবে। তারপরও চেষ্টা চলছে জানিয়ে নেওয়াজ সোহাগ বলেন,‘যেহেতু বাংলাদেশে অনেক আর্জেন্টাইন সমর্থক আছে, তাই আমরা চাই, মেসির দলের কোনো একজন ফুটবলারকে ঢাকায় আনতে। তাতে বঙ্গবন্ধু কাবাডির আকর্ষণ বাড়বে। তবে আমরা এ–ও জানি, আর্জেন্টাইন ফুটবলার ঢাকায় আনা বেশ কঠিনই।’বাংলাদেশ কাবাডি ফেডারেশনের আয়োজনে বঙ্গবন্ধু কাবাডিতে আর্জেন্টিনার আসার কথা ছিল গত বছর। কিন্তু শেষ পর্যন্ত তারা আসতে পারেনি নানা কারণে, এবার আসছেই। আর্জেন্টিনা ছাড়াও টুর্নামেন্টে অংশগ্রহণ নিশ্চিত করেছে চাইনিজ তাইপে, ইংল্যান্ড, ইরাক, ইন্দোনেশিয়া, কেনিয়া, মালয়েশিয়া, নেপাল, পোল্যান্ড, শ্রীলঙ্কা ও থাইল্যান্ড। স্বাগতিক বাংলাদেশসহ ১২ দল নিয়ে টুর্নামেন্ট আয়োজনের পরিকল্পনা। দেশের কাবাডিতে জাগরণ তৈরি করতে বঙ্গবন্ধুর নামে এই আন্তর্জাতিক টুর্নামেন্ট করা হচ্ছে।"
রবীন্দ্রনাথেরা এখন কেন আর জন্ম নেন না?,"নিশ্চিন্দিপুরের হরিহর রায় ও সর্বজয়ার আজন্মলালিত স্বপ্ন কিশোর অপুর সমানে তাসের ঘরের মতো নুয়ে পড়ার গল্প কিংবা রাণাঘাটের রেলবাজারে রসুয়ে-বামুন হাজারি ঠাকুরের ‘আদর্শ হিন্দু হোটেল’ খোলার রূপকথাগুলোয় জমেছে ধুলাবালুর আস্তরণ। পথের পাঁচালী, পদ্মা নদীর মাঝি, সূর্য দীঘল বাড়ি, বরফ গলা নদী, সেই সময়, দেবদাস উপন্যাসগুলো নিচতলার বুক শেলফে থরে থরে সাজানো আছে। অন্য শেলফে শোভা পাচ্ছে রবীন্দ্রনাথ, নজরুল, জসীমউদ্‌দীন, জীবনানন্দ, আল মাহমুদ, মধুসূদন সমগ্র ইত্যাদি। ওপর তলার সব শেলফ একাডেমিক বইপত্রে ঠাসা। অথচ, পড়ার টেবিলে দ্যুতি ছড়াচ্ছে জব সলিউশন, ইংলিশে জিরো টু হিরো, ছন্দে ছন্দে কবি-সাহিত্যিকদের রচনাবলি, মনে রাখার সহজ উপায়ের মতো চাকরির বাজারে দোর্দন্ডপ্রতাপশালী কেতাবগুলো। তোতা পাখির মতো রবীন্দ্রনাথের কাব্যগ্রন্থের নাম মুখস্থ করার বিরতিহীন চেষ্টার ফাঁকে এক হাত দূরত্বের বুক শেলফ থেকে ‘সোনার তরী’ খুলে দুই লাইন পড়ে সময় নষ্ট করার ঝুঁকি নিতে নারাজ যে কেউই।আপাতদৃষ্টিতে এটিকে গোপালগঞ্জের বঙ্গবন্ধু শেখ মুজিবুর রহমান বিজ্ঞান ও প্রযুক্তি বিশ্ববিদ্যালয়ের একুশে ফেব্রুয়ারি লাইব্রেরির চিত্র ভেবে ভ্রু কুঁচকালেও দেশের অন্যান্য পাবলিক বিশ্ববিদ্যালয়ের লাইব্রেরিগুলোতে এর ব্যত্যয় ঘটে না। একাডেমিক বিষয়ে গভীর পড়াশোনা কিংবা শিল্প-সাহিত্যের জগতে বিমুখতার বীজ প্রোথিত হয়েছে বহু আগে। অঙ্কুরিত চারাগাছটি এখন কেবল ডালপালা ছড়িয়ে পরিণত হয়েছে বটবৃক্ষে, যার ছায়ায় ম্লান হচ্ছে গবেষণা কিংবা সাহিত্যের মতো মৌলকতার নিখাদ চর্চা।তরুণেরা কেন নিজেদের উত্তাল ও একমুখী প্রবল স্রোতে ভাসিয়ে নিচ্ছে, তা বুঝতে খুব তীক্ষ্ণ দৃষ্টি নিবদ্ধের প্রয়োজন নেই। পরিসংখ্যানে বেকারত্বের পাহাড়সম উচ্চতা বিশেষ করে শিক্ষিত বেকারের বিশাল সংখ্যা তাদের মনে গভীর রেখাপাত করেছে। ইকোনমিস্ট ইন্টেলিজেন্স ইউনিটের (ইআইইউ) তথ্যমতে, বাংলাদেশে শিক্ষিত বেকারের হার সবচেয়ে বেশি। প্রতি ১০০ জন স্নাতক ডিগ্রিধারীর মধ্যে ৪৭ জনই বেকার। প্রমিত বাংলায়, প্রায় প্রতি দুজনের একজন বেকার।দেশে সমর্থ বেকারের সংখ্যা ২৭ লাখ বলছে বাংলাদেশ পরিসংখ্যান ব্যুরোর (বিবিএস) জরিপ। আন্তর্জাতিক শ্রম সংস্থার (আইএলও) ২০১৯ সালে প্রকাশিত প্রতিবেদনে দৃশ্যমান অঙ্কে বাংলাদেশে বেকার সংখ্যা তিন কোটি। সংস্থাটির পূর্বাভাস মতে, এই সংখ্যা আগামী কয়েক বছরে দ্বিগুণ হলে, তা হবে মোট জনসংখ্যার প্রায় ৪০ শতাংশ। সম্প্রতি এমন শঙ্কার কথাই ছেপেছে দেশের প্রথম সারির একটি জাতীয় দৈনিক, যা দেশের পাবলিক বিশ্ববিদ্যালয়ের লাইব্রেরিগুলোতে চলমান চাকরির প্রস্তুতির পালে জোর হাওয়া দিচ্ছে।এখন কেন আর রবীন্দ্রনাথ জন্ম নেন না?এমন প্রশ্নের জবাবে দেশের বাজারে বেশ চমকপ্রদ একটি প্রতিক্রিয়া চাউর আছে। পরিবার পরিকল্পনার যুগে কেউ চতুর্দশ সন্তান নেওয়ার মানসিকতা লালন করেন না বলে রবীন্দ্রনাথের আবির্ভাব হয় না এই কালে।হুমায়ূন আহমেদের ধারায় প্রমিত বাংলায় সরস প্রাণের জীবন্ত উপাখ্যান কেন রচিত হয় না? এই ভূখণ্ডের সব শ্রেণি-পেশার যাপিত জীবনের নিগূঢ় স্পন্দন বা মর্মব্যথার মিতালী আর কেউ কেন বাঁধতে পারেন না?প্রশ্নগুলো বেশ ভারী। দায়িত্ব নিয়ে মূল খোঁজার চেয়ে দায়সারা উত্তরদাতার পাল্লায় ভারী হয় এসবে। আর তাই বইমেলায় সর্বাধিক বিক্রীত হয় ‘ইংরেজি শিখুন ঘরে বসে’। তারই পাশে অনাদরে পড়ে থাকে জীবনানন্দের ধানসিঁড়ি কিংবা মধুসূদনের কপোতাক্ষ নদের বন্দনা গাথা। গ্রামবাংলার নিভৃত পথে-প্রান্তরে ধুলোমাখা যে আয়োজন বিভূতিভূষণ পরম মমতায় সাজিয়েছেন, তাঁর সুলুক সন্ধান করার তাগিদ ক্রমেই উবে যাচ্ছে। তাহলে আমাদের প্রাচীন সভ্যতা, লড়াকু সংগ্রামের ইতিবৃত্ত, কবিতা, গল্প, উপন্যাস, নাটক, মহাকাব্যগুলো পড়বে কারা?শিক্ষার কোনো বয়স নেই, শেখাই শেষ বলে কিছু নেই। প্রবাদ প্রবচন কিংবা প্রচলিত আলাপে এমনটা বেশ শোনা যায়। ব্যক্তিভেদে হেরফের হলেও মোটাদাগে বিশ্ববিদ্যালয় পর্বেই সবচেয়ে বৈচিত্র্যময় এবং জীবনঘনিষ্ঠ পাঠগুলো উৎসারিত হয়। জীবনের দর্শন ও সত্তার অনাবিষ্কৃত অবয়ব অভিনব ধাঁচে ধরা দেয়। পৃথিবীর বিপুল বিস্ময় অন্বেষণের যে অপার কৌতূহল মানসপটে খেলা করে, তাঁর সান্নিধ্যে যাওয়ার মানসিক শক্তি ও মনোবল সঞ্চিত হয় উচ্চশিক্ষার মৌসুমে। ফলাফলের খাতায় দুই নম্বর বেশি পাওয়ার লোভে শৈশবে কত কঠিন বাক্য ঠোঁটের ডগায় রাখতে হতো তাঁর ইয়াত্তা নেই। নিঃশেষে প্রাণ যে করিবে দান, ভোগে সুখ নেই, গতিই জীবন, অর্থই অনর্থের মূল-সাহিত্য জাতির দর্পণস্বরূপের মতো অন্তর্হিত ভাবকে সম্প্রসারিত করেছি অন্যের মস্তিষ্ক প্রসূত ভাবনায়। আর নিজের মতো করে এসবের গূঢ়ার্থ সন্ধান করার কালে আমাদের ব্যগ্রতা একেবারে নিরুত্তাপ। কোনো বিষয় ব্যবচ্ছেদের জন্য মানসিক পরিপক্বতা জরুরি। মাধ্যমিক শ্রেণির বাংলা সাহিত্যের বইয়ে ‘আমার পথ, বই পড়া’ প্রবন্ধগুলোর গভীরতা, লেখকের বার্তা ও নিবেদন কতজন শিক্ষার্থীকে ছুঁতে পেরেছে, সেটা বিবেচ্য বিষয় হতে পারে।এসব অপ্রাসঙ্গিক আলাপের প্রাসঙ্গিকতা চারিধারে বিরাজমান। প্রতিযোগিতামূলক চাকরির পরীক্ষাগুলোতে বাংলা সাহিত্যের নানাবিধ শাখা থেকে প্রশ্ন হয়। তাঁর জন্য অনেকটা বাধ্য হয়ে চাকরিপ্রত্যাশীরা দু-চারখানা বই পড়ার যেটুকু প্রয়াস পান, তাতে বাংলা ভাষা, সংস্কৃতি ও সাহিত্যের প্রতি ন্যূনতম দরদের লেশমাত্র থাকে না। মুখ্য চরিত্রকে ঘিরে আয়োজনের সারমর্ম ও বইয়ের সংক্ষিপ্ত পর্যালোচনাতে ঘুরপাক খায় আমাদের সাহিত্যচর্চা। চাকরি নামের সোনার হরিণের নেশায় অস্পর্শই থেকে যাচ্ছে সাহিত্যের বিপুল ভান্ডার। প্রজাতন্ত্র তাঁর কর্মচারী নিয়োগের আত্মঘাতী প্রক্রিয়ার ধারাবাহিকতা বজায় রাখছে বলেই পদার্থবিজ্ঞানের শিক্ষার্থীটি গবেষণা শিকেয় তুলে মুখস্থ করছে মঙ্গোলিয়ার রাজধানীর নাম। বাংলা বিভাগের শিক্ষার্থীটি মহা ব্যস্ত ইংরেজি ব্যাকরণ গলাধঃকরণে।প্রমথ চৌধুরীর মতে, ‘জাতি হিসেবে শৌখিন না বলে বই পড়া আমাদের জন্য বিলাসিতা। সংকীর্ণমনা জাতির জ্ঞান সীমাবদ্ধ। ধনের ভাঁড়েও ভবানী।’মানুষের মনকে সচল, সরাগ ও সমৃদ্ধ করার জাদুমন্ত্র আচ্ছাদিত আছে সাহিত্যে। বিদ্যমান বাস্তবতায় সে ফুরসত আমদের মিলছে না। সাহিত্যাঙ্গন যাঁদের পদচারণে মুখর হওয়ার ঈপ্সিত ছিল, তাঁরা মুখ গুঁজে আছেন ভিনদেশি সংস্কৃতির চাকচিক্য কিংবা মসৃণ জীবনের সন্ধানে। চাকরির প্রস্তুতি সাহিত্যচর্চার একমাত্র অন্তরায় নয়, বরং এটির প্রবল প্রতাপ তরুণদের সাহিত্যের প্রতি নিরবচ্ছিন্ন, একাগ্র নিবেদনকে ছিন্ন করেছে। সামাজিক মর্যাদার কাঠামোয় সাহিত্য বা সাহিত্যিকের বিশেষ কদর নেই বলে শখ কিংবা পেশা হিসেবে এটিকে লালন করা অলাভজনক। সাহিত্যের চর্চা চোখে বিঁধছে নিছক সময়ের অপচয় হিসেবে। এতে ত্বরিত উদরপূর্তির সংযোগ নেই বলে বইপড়ুয়া যে কাউকে নিমেষেই ভবঘুরে বলে ফেলা সহজ। উদরের দাবিতে মনের আহ্বান উপেক্ষা করে যে নিরানন্দ আত্মার লালন করেই চলেছি, তাতে জীবনীশক্তির পতন অবশ্যম্ভাবী।জ্ঞানতাপস অধ্যাপক আবদুর রাজ্জাক বেঁচে থাকলে বলতেন, এ হেন তমসাচ্ছন্ন আত্মার শিক্ষিতে জাতির কী হইবে?মাহমুদুল হাছানশিক্ষার্থী, আন্তর্জাতিক সম্পর্ক বিভাগবঙ্গবন্ধু শেখ মুজিবুর রহমান বিজ্ঞান ও প্রযুক্তি বিশ্ববিদ্যালয়, গোপালগঞ্জmahmudbsmstuir@gmail.com"
"আওয়ামী লীগের পূর্ণাঙ্গ কমিটি ঘোষণা, নির্বাহী সদস্য পদে চমক","পূর্ণাঙ্গ কমিটি ঘোষণা করেছে ক্ষমতাসীন আওয়ামী লীগ। ৮১ সদস্যের কেন্দ্রীয় কার্যনির্বাহী সংসদের ৭৮টি পদে নেতাদের নাম ঘোষণা করা হয়েছে। এর মধ্যে ৪৮ জনের পদ ঘোষণা করা হয় ২৪ ডিসেম্বর দলের জাতীয় সম্মেলনে। আজ রোববার ফাঁকা ৩৩টি পদের মধ্যে ৩০টিতে নেতাদের নাম ঘোষণা করা হয়েছে। তিনটি পদ এখনো ফাঁকা আছে।একই সঙ্গে উপদেষ্টা পরিষদেও নতুনদের অন্তর্ভুক্ত করে তালিকা প্রকাশ করা হয়েছে। উপদেষ্টা পরিষদের সদস্যসংখ্যা ৪৬। দলের গঠনতন্ত্রে অবশ্য উপদেষ্টা পরিষদের সদস্যসংখ্যা সর্বনিম্ন ৫১ উল্লেখ আছে। দলীয় সভাপতি চাইলে আরও বেশি নেতাদের স্থান দিতে পারবেন।আজ রোববার বিকেলে গণভবনে আওয়ামী লীগ সভাপতি শেখ হাসিনার সভাপতিত্বে দলের সংসদীয় বোর্ডের সভা হয়। ওই সভার পর আওয়ামী লীগের সাধারণ সম্পাদক ওবায়দুল কাদের দলের পূর্ণাঙ্গ কেন্দ্রীয় কমিটির নেতাদের নাম ঘোষণা করেন। পরে আওয়ামী লীগের প্যাডে পূর্ণাঙ্গ কমিটির নেতাদের তালিকা প্রকাশ করা হয়।আওয়ামী লীগের সভাপতিমণ্ডলীতে নতুন একজনকে অন্তর্ভুক্ত করা হয়েছে। তিনি সাবেক সংরক্ষিত নারী আসনের সংসদ সদস্য জেবুন্নেছা হক। এর বাইরে সভাপতিমণ্ডলীর নামের ক্রমে শীর্ষ স্থান দেওয়া হয়েছে চট্টগ্রামের মোশাররফ হোসেনকে। আগে শীর্ষে ছিলেন প্রয়াত সৈয়দা সাজেদা চৌধুরী। এর বাইরে আর বড় পরিবর্তন নেই। সভাপতি ও সাধারণ সম্পাদকসহ সভাপতিমণ্ডলী ১৯ সদস্যের। এখনো একটি পদ ফাঁকা আছে।সম্পাদকমণ্ডলীর ৩৪টি পদের বেশির ভাগ সম্মেলনের দিনই ঘোষণা করা হয়েছিল। এরপর গত সপ্তাহে ক্রীড়া সম্পাদক পদে জাতীয় ক্রিকেট দলের সাবেক অধিনায়ক মাশরাফি বিন মুর্তজাকে দায়িত্ব দেওয়া হয়। শ্রমবিষয়ক সম্পাদক পদে আজও কারও নাম ঘোষণা করা হয়নি। উপপ্রচার সম্পাদকের দায়িত্ব পেয়েছেন সৈয়দ আবদুল আউয়াল শামীম। তিনি এর আগে কেন্দ্রীয় কমিটির নির্বাহী সদস্য ছিলেন।যুগ্ম সাধারণ সম্পাদক আগে যাঁরা ছিলেন, তাঁরাই আছেন। তবে নামের ক্রমে সবার শীর্ষে তথ্যমন্ত্রী হাছান মাহমুদ। আগে শীর্ষে থাকা মাহবুব উল আলম হানিফ দুইয়ে নেমে গেছেন। তিনে উঠে এসেছেন আ ফ ম বাহাউদ্দিন নাছিম। আর দুই থেকে চারে নেমে গেছেন শিক্ষামন্ত্রী দীপু মনি। সাংগঠনিক সম্পাদকের সব পদ আগেই পূরণ করা হয়েছে।সম্মেলনের দিন ২৮ সদস্যের কেন্দ্রীয় নির্বাহী সদস্যের পদে কাউকে দায়িত্ব দেওয়া হয়নি। আজ ২৭ জনের নাম ঘোষণা করা হয়েছে। এতে আলোচিত নাম মো. এ আরাফাত, তারানা হালিম ও তারিক সুজাত। এ আরাফাত টেলিভিশন টক শোতে সরকার ও আওয়ামী লীগের পক্ষে অবস্থান নেওয়ার জন্য বেশ পরিচিত। এ ছাড়া দলটির গবেষণাধর্মী কাজের সঙ্গে যুক্ত। তারানা হালিম ছিলেন সংরক্ষিত নারী আসনের সাবেক সংসদ সদস্য। তিনি সরকারের ডাক ও টেলিযোগাযোগ মন্ত্রণালয়ের প্রতিমন্ত্রীও ছিলেন। তারিক সুজাত জাতীয় কবিতা পরিষদের সাধারণ সম্পাদক।এর বাইরে সদস্য হয়েছেন সাখাওয়াত হোসেন শফিক ও নির্মল কুমার চ্যাটার্জি। তাঁদের মধ্যে সাখাওয়াত হোসেন গত কমিটিতে সাংগঠনিক সম্পাদক ছিলেন। তাঁকে বাদ দেওয়ার পর কেন্দ্রীয় কমিটির সদস্য পদে রেখে দেওয়ার পেছনে বগুড়ার একমাত্র নেতা হিসেবে বিবেচনায় নেওয়া হয়েছে বলে দলীয় সূত্র জানিয়েছে। আবদুল মান্নান মারা যাওয়ায় এবং মাহমুদুর রহমান (মান্না) দল ছাড়ার কারণে কেন্দ্রীয় কমিটিতে বগুড়ার কেউ ছিলেন না।নির্মল চ্যাটার্জি বাংলাদেশ পূজা উদ্‌যাপন কমিটির সাবেক সাধারণ সম্পাদক। এ ছাড়া তিনি আওয়ামী স্বেচ্ছাসেবক লীগের বর্তমান কমিটির সহসভাপতি। আওয়ামী লীগের বিগত কেন্দ্রীয় কমিটির নির্বাহী সদস্যদের মধ্যে শুধু রিয়াজুল কবির কাউসার এবার নেই। তাঁকে কেন্দ্রীয় কমিটির কোথাও রাখা হয়নি।আওয়ামী লীগের উপদেষ্টা পরিষদের অধিকাংশ সদস্যের নাম জাতীয় সম্মেলনের দিনই ঘোষণা করা হয়েছিল। আজ নতুন করে তিন নারীর নাম যুক্ত করা হয়েছে। তাঁরা হলেন অধ্যাপক সাদেকা হালিম, অধ্যাপক ফারজানা ইসলাম ও মাজেদা রফিকুন্নেছা।এর মধ্যে সাদেকা হালিম বর্তমানে ঢাকা বিশ্ববিদ্যালয়ের সমাজবিজ্ঞান বিভাগের চেয়ারপারসন। এর আগে তিনি তথ্য কমিশনার ছিলেন। ফারজানা ইসলাম জাহাঙ্গীরনগর বিশ্ববিদ্যালয়ের সাবেক উপাচার্য। তাঁর সময় বিশ্ববিদ্যালয়ের উন্নয়ন প্রকল্প বাস্তবায়ন নিয়ে সমালোচনা হয়। মাজেদা রফিকুন্নেছা ফিলিপাইনের রাষ্ট্রদূতের দায়িত্ব পালন করেছিলেন। নিজ পরিবারের তিন সদস্যকে দূতাবাসে নিয়োগ দিয়ে সমালোচনার জন্ম দেন মাজেদা রফিকুন্নেছা। তাঁর বিরুদ্ধে অতিরিক্ত ভিসা ফি আদায়ের অভিযোগও উঠেছিল।"
‘২২কে ছাড়িয়ে যেতে পারে ’ ২৩,"কথা ছিল, বছরের প্রথম সপ্তাহেই মুক্তি পাবে ‘মিশন এক্সট্রিম’ সিরিজের সিক্যুয়েল ব্ল্যাক ওয়ার। কিন্তু গতকাল শনিবার হঠাৎ জানা গেল, ছবিটি মুক্তির তারিখ এক সপ্তাহ পিছিয়েছে। আরিফিন শুভ অভিনীত ও সানি সানোয়ার–ফয়সাল আহমেদ পরিচালিত ছবিটি ১৩ জানুয়ারি মুক্তি পাবে। পরের সপ্তাহে মুক্তি পাবে পরীমনি ও সিয়াম অভিনীত অ্যাডভেঞ্চার অব সুন্দরবন। কিছুদিন ধরে ছবিটির প্রচারণা চালিয়ে যাচ্ছেন পরিচালক আবু রায়হান জুয়েল।নতুন বছরে আরও যেসব ছবি মুক্তির কথা শোনা যাচ্ছে, তার মধ্যে আছে ‘লিডার: আমিই বাংলাদেশ’, ‘সুলতানপুর’, ‘প্রহেলিকা’, ‘ক্যাসিনো’, ‘মায়া’, ‘অন্তর্জাল’, ‘উনিশ ২০’, ‘মাসুদ রানা’, ‘ছায়াবৃক্ষ’, ‘আগুন’, ‘রক্তজবা’, ‘পায়ের তলায় মাটি নাই’, ‘পাতালঘর’, ‘লালশাড়ি’, ‘কবি’, ‘রিকশাগার্ল’, ‘নাকফুল’,‘ শেরখান’, ‘পাপ’, ‘সুড়ঙ্গ’, ‘জামদানি’, ‘প্রেম পুরাণ’, ‘জ্বীন’, ‘মায়া: দ্য লাভ’, ‘মীর জাফর চ্যাপ্টার টু’ ও ‘কাজলরেখা’।এই তালিকায় শাকিব খানের একাধিক ছবি যেমন আছে, তেমনি আরিফিন শুভ, জিয়াউল রোশান, বাপ্পী চৌধুরী, সাইমন সাদিক, আফরান নিশো, শরীফুল রাজ, সিয়ামদেরও এক বা একাধিক ছবি আছে। নায়িকাদের মধ্যে আছেন নুসরাত ইমরোজ তিশা, অপু বিশ্বাস, বিদ্যা সিনহা মিম, তমা মির্জা, শবনম বুবলী, নুসরাত ফারিয়া, পূজা চেরি, সুনেরাহ ও বিন্দুর মতো তারকা।এ বছর মুক্তি পেতে যাওয়া কয়েকটি চলচ্চিত্র এরই মধ্যে সেন্সর ছাড়পত্র পেয়ে গেছে। কয়েকটি খুব শিগগিরই সেন্সর বোর্ডে জমা পড়বে। কোনো পরিচালক আবার এ বছরই মুক্তি দেওয়ার লক্ষে৵ নির্মাণের যাবতীয় প্রস্তুতি নিতে শুরু করেছেন। চলচ্চিত্র পরিচালক ও প্রযোজকদের কাছ থেকে প্রাপ্ত তথ্যমতে, এ বছর ছবি মুক্তির তালিকা গেল বছরকেও ছাড়িয়ে যেতে পারে। বড় বাজেটের ভালো মানের ছবি যেমন মুক্তি পাবে, তেমনি কম বাজেটে তৈরি হওয়া ভালো মানের ছবি দেখার সুযোগ পাবেন চলচ্চিত্রপ্রেমীরা। সব মিলিয়ে নতুন বছরটিও চলচ্চিত্রে সম্ভাবনার একটি বছর হয়ে থাকবে বলে মনে করছেন পরিচালক অমিতাভ রেজা। সব শ্রেণি–পেশার দর্শকের মনের ক্ষুধা মেটানোর মতো ছবি বছরটিতে মুক্তি পাবে বলে জানান চলচ্চিত্র সেন্সর বোর্ডের সদস্য শাহ আলম কিরণ।মধুমিতা মুভিজ ও মধুমিতা প্রেক্ষাগৃহের স্বত্বাধিকারী ইফতেখার নওশাদ বললেন, ‘আমি সব সময় আশাবাদী মানুষ। এটা বিশ্বাস করি, নতুন বছর চলচ্চিত্রের জন্য বেশ ইতিবাচক হতে পারে। একটা বিষয় সবাইকে খেয়াল রাখতে হবে, প্রতি মাসে অন্তত একটি করে হলেও ভালো মানের ছবি মুক্তি দেওয়া গেলে দেশের হলগুলো সচল থাকবে। ‘পরাণ’ ও ‘হাওয়া’ যে ব্যবসা করেছে, তা অবিশ্বাস্য। পাশাপাশি ‘গলুই’, ‘শান’, ‘দিন: দ্য ডে’ কিন্তু ভালোই চলেছে। মোটকথা, আমাদের ভালো গল্পের ছবি বানাতে হবে।’অমিতাভ রেজা পরিচালিত রিকশাগার্ল ছবিটি দেশের বাইরের বিভিন্ন উৎসবে প্রশংসিত হয়েছে। দেশের চলচ্চিত্রপ্রেমীরা এ বছর ছবিটি দেখার সুযোগ পাবেন। অমিতাভ রেজা বলেন, ‘আমি যতটা শুনেছি, এ বছরে ভালো বেশ কয়েকটা ছবি মুক্তি পাবে। এই তালিকায় গিয়াসউদ্দিন সেলিমের ‘কাজলরেখা’ও  আছে। চলমান কিছু প্রোডাকশন সম্পর্কেও জেনেছি, যেগুলো আমাকে আশাবাদী করেছে। তাই আমার কাছে চলচ্চিত্রের জন্য অনেক সম্ভাবনার বছর মনে হচ্ছে।’সেন্সর বোর্ড সদস্য হওয়ার সুবাদে এ বছর মুক্তির তালিকায় থাকা যেসব ছবি এরই মধ্যে সেন্সর ছাড়পত্র পেয়েছে, সব কটি দেখেছেন পরিচালক শাহ আলম কিরণ। তিনি বলেন, ‘এখন পর্যন্ত যে কয়টা ছবি দেখেছি, তার মধ্যে সব কটির কথা বলতে পারব না, তবে দুটি ছবি নিয়ে বেশ ভালো সম্ভাবনা দেখছি। এর মধ্যে শাকিব খানের লিডার: আমিই বাংলাদেশ ছবিটি দেখে আমরা মুগ্ধ। দীর্ঘদিন পর শাকিবকে অন্যভাবে দেখা যাবে। ছবিটি সব শ্রেণির চলচ্চিত্রপ্রেমীর মনের ক্ষুধা মেটাবে।’"
"হাছান মাহমুদের উন্নতি, পেছালেন দীপু মনি","আগামী তিন বছরের জন্য আওয়ামী লীগের নতুন কেন্দ্রীয় কমিটি ঘোষণা করা হয়েছে। চারটি যুগ্ম সাধারণ সম্পাদক পদে আগে যাঁরা ছিলেন, তাঁরাই আছেন। তবে জ্যেষ্ঠতার ক্রমে বড় ধরনের পরিবর্তন আনা হয়েছে।আওয়ামী লীগের সম্পাদকমণ্ডলীর ৩৪টি পদের মধ্যে সবার ওপরে নাম সাধারণ সম্পাদকের। এরপর চারজন যুগ্ম সাধারণ সম্পাদকের নাম। সাধারণ সম্পাদকের অনুপস্থিতিতে যুগ্ম সাধারণ সম্পাদক থেকে সাধারণ সম্পাদকের দায়িত্ব দেওয়া হয়। এ জন্য সবার ওপরে যিনি থাকেন, তাঁকে ১ নম্বর যুগ্ম সাধারণ সম্পাদক হিসেবে বিবেচনা করা হয়।২০০৯ সালের পর থেকে এক যুগেরও বেশি সময় ধরে ১ নম্বর যুগ্ম সাধারণ সম্পাদক হিসেবে দায়িত্ব পালন করে আসছিলেন মাহবুব উল আলম হানিফ। এবার তাঁর স্থানে উঠে এসেছেন তথ্যমন্ত্রী হাছান মাহমুদ। তিনি ২০১৯ সালের জাতীয় সম্মেলনে প্রথমবার যুগ্ম সাধারণ সম্পাদকের পদে আসেন। আগের কমিটিতে তাঁর ক্রম ছিল ৩ নম্বরে।আগের কমিটিতে ২ নম্বর ক্রমে ছিল শিক্ষামন্ত্রী দিপু মনির নাম। এবার তাঁর নাম সবার শেষে, ৪ নম্বরে নেমে গেছে। আর ৪ নম্বরে থাকা আ ফ ম বাহাউদ্দিন নাছিম তিনে স্থান পেয়েছেন। গত ২৪ ডিসেম্বর বিকেলে রমনার ইঞ্জিনিয়ার্স ইনস্টিটিউশনে আওয়ামী লীগের ২২তম জাতীয় সম্মেলনের সমাপনী পর্বে দলীয় সভাপতি শেখ হাসিনা কেন্দ্রীয় কমিটির নেতাদের নাম ঘোষণায় এই ক্রমে যুগ্ম সাধারণ সম্পাদকদের নাম বলেছিলেন। পরে ওই দিন রাতে আওয়ামী লীগের ওয়েবসাইটে এভাবেই ক্রম সাজিয়ে নাম তোলা হয়। অবশ্য কয়েক ঘণ্টার মধ্যে দলটির ওয়েবসাইট থেকে নামগুলো সরিয়ে ফেলা হয়।আজ রোববার বিকেলে গণভবনে আওয়ামী লীগের সংসদীয় বোর্ডের সভায় আগামী ১ ফেব্রুয়ারি অনুষ্ঠেয় ছয়টি সংসদীয় আসনের উপনির্বাচনে দলীয় প্রার্থী মনোনয়ন নিয়ে আলোচনা হয়। ওই বৈঠকের পর গণভবনের ফটকে আওয়ামী লীগের সাধারণ সম্পাদক ওবায়দুল কাদের বৈঠকে আলোচনার বিষয় জানান। সেখানে তিনি দলের পূর্ণাঙ্গ কেন্দ্রীয় কমিটিতে স্থান পাওয়া নেতাদের নাম ঘোষণা করেন।পরে আওয়ামী লীগের প্যাডেও কেন্দ্রীয় কমিটির নেতাদের তুলে ধরা হয়। সেখানেও যুগ্ম সাধারণ সম্পাদকদের ক্রমে ১ নম্বরে হাছান মাহমুদ এবং ৪ নম্বরে দীপু মনির নাম দেখা যায়।আওয়ামী লীগের নেতারা বলছেন, যুগ্ম সাধারণ সম্পাদক পদে ওপরের ক্রম থেকে নিচে নেমে যাওয়ার নজির খুব একটা দেখা যায় না। এবারের এ পরিবর্তনের পেছনে কী কারণ, তা স্পষ্ট নয় কারও কাছেই।এবার সম্মেলনের আগে মাহবুব উল আলম হানিফ, হাছান মাহমুদ, বাহাউদ্দিন নাছিম—তিনজনই সাধারণ সম্পাদক হওয়ার দৌড়ে ছিলেন। দীপু মনিকে সাধারণ সম্পাদকে পদোন্নতি না দিলে সভাপতিমণ্ডলীতে উন্নীত করা হতে পারে—এ জল্পনাকল্পনাও ছিল।কিন্তু ঘটেছে ঠিক উল্টো। এ বিষয়ে নাম প্রকাশ করে দলের কোনো নেতা বক্তব্য দিতে চাননি।"
পারমাণবিক তথ্য বিনিময় ভারত ও পাকিস্তানের,"পারমাণবিক স্থাপনার তথ্য বিনিময় করল ভারত ও পাকিস্তান। ১৯৮৮ সালের একটি চুক্তি অনুযায়ী এই তথ্য বিনিময় করা হলো। ওই চুক্তি অনুযায়ী, দেশ দুটি একে অন্যের পারমাণবিক স্থাপনায় হামলা করবে না। গতকাল রোববার ভারতের পররাষ্ট্র দপ্তরের এক বিবৃতিতে বলা হয়েছে, বার্ষিক অনুষ্ঠানের অংশ হিসেবে তিন দশকের বেশি সময় ধরে দুই প্রতিবেশী দেশের মধ্যে পারমাণবিক স্থাপনার তথ্য বিনিময় করার প্রথা চলে আসছে। একই সঙ্গে দুই দেশ ২০০৮ সালের কনস্যুলার অ্যাক্সেস চুক্তি অনুসারে একে অপরের হেফাজতে থাকা বন্দীদের তালিকাও বিনিময় করেছে। ভারত ও পাকিস্তান বছরে দুইবার বন্দী তালিকা বিনিময় করে থাকে।দুই দেশের পারমাণবিক স্থাপনা ও অবকাঠামোগুলোতে হামলা পরিচালনা না করার জন্য তারা ১৯৮৮ সালে চুক্তি করে। পরে ১৯৯১ সালে এ চুক্তি কার্যকর হয়। চুক্তি অনুযায়ী, দুই দেশ পরস্পরকে তাদের পারমাণবিক স্থাপনার তথ্য দেবে। ১৯৯২ সালের ১ জানুয়ারি থেকে দুই দেশের মধ্যে তথ্য বিনিময়ের প্রথা শুরু হয়।পাকিস্তানের পররাষ্ট্র দপ্তর এক বিবৃতিতে বলেছে, চুক্তি অনুযায়ী পাকিস্তানের পারমাণবিক স্থাপনা-সংক্রান্ত তথ্য ইসলামাবাদে ভারতীয় হাইকমিশনের এক প্রতিনিধির কাছে তুলে দেওয়া হয়েছে। ভারতের পররাষ্ট্র দপ্তর থেকে এক বিবৃতিতে বলা হয়েছে, নয়াদিল্লিতে পাকিস্তান হাইকমিশনের এক প্রতিনিধির কাছে তারা পারমাণবিক স্থাপনাসংক্রান্ত তথ্য তুলে দিয়েছে।কাশ্মীর ইস্যু এবং আন্তসীমান্ত সন্ত্রাসবাদ নিয়ে দুই দেশের মধ্যে সম্পর্কের টানাপোড়েনের মধ্যেই দুই দেশের মধ্যে পারমাণবিক স্থাপনার তথ্য বিনিময়ের এই ঘটনা ঘটল। ভারত ও পাকিস্তানের মধ্যে তিনটি যুদ্ধ হয়েছে। সাম্প্রতিক সময়ে দুই দেশের মধ্যে সীমান্ত লঙ্ঘনের ঘটনাও ঘটেছে। গত বছর ভারতের একটি ক্ষেপণাস্ত্র পাকিস্তানে পড়লে তা নিয়ে বিশ্বজুড়ে আলোচনার সৃষ্টি হয়।"
