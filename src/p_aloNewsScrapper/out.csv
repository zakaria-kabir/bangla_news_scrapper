title,content
"কিরণ খের ব্লাড ক্যানসারে আক্রান্ত, জানালেন অনুপম খের","বলিউডের জনপ্রিয় অভিনেত্রী কিরণ খের ব্লাড ক্যানসারে আক্রান্ত। ২০২০ সালের নভেম্বরে চণ্ডীগড়ে বাড়িতে হাত ভাঙে কিরণের। সেই চিকিৎসা চলাকালেই ধরা পড়ে মাল্টিপল মেলোমা, বিশেষ ধরনের রক্তের ক্যানসার। সেই থেকে মুম্বাইয়ের কোকিলাবেন হাসপাতালে চিকিৎসা চলছে তাঁর। এত দিন ভারতীয় বিভিন্ন গণমাধ্যম বলে আসছিল। তবে স্বামী অনুপম খের বা তাঁর পরিবারের কেউ নিশ্চিত করে কিছু বলেননি। এবার অনুপম খের সামাজিক যোগাযোগমাধ্যমে একটা লম্বা পোস্টের মাধ্যমে বিষয়টা খোলাসা করলেন।অনুপম খের লিখেছেন, ‘নানা গুজব দানা বাঁধার আগে আমি আর সিকান্দার (কিরণ খেরের ছেলে) বিষয়টি পরিষ্কার করে বলি। কিরণ মাল্টিপল মেলোমায় আক্রান্ত। এটি একটি বিশেষ ধরনের ব্লাড ক্যানসার। ওর চিকিৎসা চলছে। কিরণ বরাবরই মানসিকভাবে খুব শক্ত আর লড়াকু। আমরা নিশ্চিত, সে আরও শক্তভাবে লড়াই করে জয়ী হয়ে ফিরে আসবে। আমরা ভাগ্যবান যে ওকে চমৎকার কয়েকজন চিকিৎসকের একটি দল দেখছে। ওর শরীরটাই একটা আস্ত হৃদয়। ও মানুষকে ভালোবাসতে ভালোবাসে। ভক্তরাও ওকে নিঃস্বার্থভাবে ভালোবাসে। জানি, আপনারা ওকে আপনাদের প্রার্থনায় রেখেছেন।’প্রিয়াঙ্কা চোপড়া, পরিণীতি চোপড়া, সুনীল শেঠি, রিতেশ দেশমুখ, শিল্পা শেঠিসহ অসংখ্য বলিউড তারকা এই পোস্টের নিচে কিরণ খেরের দ্রুত আরোগ্য কামনা করে মন্তব্য করেছেন। কিছু ভারতীয় গণমাধ্যম সংবাদ প্রকাশ করেছে যে কিরণ খেরের সারা শরীরে ছড়িয়ে পড়েছে ক্যানসার। পরিস্থিতি ক্রমেই জটিল হয়ে পড়ছে।‘সরদারী বেগম’ আর ঋতুপর্ণ ঘোষ পরিচালিত ‘বাড়িওয়ালি’ সিনেমার জন্য দুবার জাতীয় চলচ্চিত্র পুরস্কার পেয়েছেন তিনি। শেষবার বড় পর্দায় দেখা দিয়েছেন ২০১৪ সালে, পাঞ্জাবি সিনেমা ‘পাঞ্জাব ১৯৮৪’–এ। সে বছর থেকেই রাজনীতিতে মনোযোগী হন। ১৯৮৩ সালে ক্যারিয়ার শুরুও একটি পাঞ্জাবি সিনেমা দিয়ে।২০১৪ সালে চণ্ডীগড় আসন থেকে সাংসদ নির্বাচিত হন কিরণ খের। পাঁচ বছর পর আবার একই আসন থেকে সাংসদ নির্বাচিত হন ৬৮ বছর বয়সী এই অভিনেত্রী। ১৯৮৫ সালে তিনি অনুপম খেরের সঙ্গে বিবাহবন্ধনে আবদ্ধ হন। এর আগে ১৯৭৯ সালে কিরণ খেরের প্রথম স্বামী গৌতম বেরির ঘরে জন্ম নেয় সিকান্দার বেরি খের। সিকান্দারও পেশায় অভিনয়শিল্পী।"
রোহিঙ্গাদের সুযোগ–সুবিধা দেখতে ভাসানচর যাবেন ১০ কূটনীতিক,"জাতিসংঘের একটি প্রতিনিধিদলের পর যুক্তরাষ্ট্রসহ ১০ দেশ ও জোটের শীর্ষ কূটনীতিকেরা ভাসানচরের পরিবেশ-পরিস্থিতি ও স্থানান্তরিত রোহিঙ্গাদের সুযোগ-সুবিধা কেমন, তা সরেজমিনে দেখতে আগামী শনিবার নোয়াখালীর চরটিতে যাবেন।পররাষ্ট্র মন্ত্রণালয়ের কর্মকর্তারা আজ বৃহস্পতিবার দুপুরে প্রথম আলোকে জানিয়েছেন, ১০ কূটনীতিকের সঙ্গে সফরসঙ্গী হিসেবে ভাসানচরে যাবেন পররাষ্ট্রসচিব মাসুদ বিন মোমেন এবং দুর্যোগ ব্যবস্থাপনা ও ত্রাণসচিব মো. মহসিন। জানা গেছে, যুক্তরাষ্ট্র, যুক্তরাজ্য, জার্মানি, ফ্রান্স, জাপান, তুরস্ক, কানাডা, অস্ট্রেলিয়া ও নেদারল্যান্ডস—এই ৯ দেশ এবং ইউরোপীয় ইউনিয়নের কূটনীতিকেরা শনিবার ভাসানচরে যাবেন। এ সময় বিদেশি কূটনীতিকেরা সেখানকার অবকাঠামোসহ কক্সবাজার থেকে স্থানান্তরিত  রোহিঙ্গাদের জন্য মৌলিক ও মানবিক সুবিধা কেমন, তা জানাবোঝার চেষ্টা করবেন। স্বাভাবিকভাবেই রোহিঙ্গাদের ভাসানচরে সরানো নিয়ে যেহেতু আন্তর্জাতিক সম্প্রদায় শুরু থেকে প্রশ্ন তুলছে, তাই তারা স্বেচ্ছায় কক্সবাজার থেকে ভাসানচরে গেছে কি না, সে সম্পর্কেও খোঁজ নেবেন কূটনীতিকেরা।কূটনীতিকদের ভাসানচর সফর নিয়ে জানতে চাইলে দুর্যোগ ব্যবস্থাপনা ও ত্রাণসচিব মো. মহসিন আজ সন্ধ্যায় প্রথম আলোকে বলেন, ‘উন্নয়ন সহযোগী ১০ দেশ ও জোটের কূটনীতিকেরা রোহিঙ্গাদের মানবিক সহায়তায় অর্থায়ন করে আসছেন। তাঁরা ভাসানচরে যাওয়ার আগ্রহ দেখিয়েছিলেন। এ জন্য তাঁদের নিয়ে শনিবার আমরা ভাসানচরে যাচ্ছি।’এদিকে ঢাকায় কানাডা দূতাবাস ভাসানচর সফরে যাওয়া কূটনীতিকদের পক্ষে আজ বিকেলে একটি বিবৃতি দিয়েছে। যুক্তরাষ্ট্র, যুক্তরাজ্য, জার্মানি, ফ্রান্স, কানাডা, অস্ট্রেলিয়া, নেদারল্যান্ডস ও ইউরোপীয় ইউনিয়নের পক্ষে দেওয়া ওই বিবৃতিতে বলা হয়েছে, এই সফরের মধ্য দিয়ে কূটনীতিকেরা দ্বীপটির অবকাঠামো দেখার সুযোগ পাবেন। তেমনি তাঁরা রোহিঙ্গাদের পাশাপাশি সেখানে বসবাসরত লোকজন ও সংশ্লিষ্ট কর্তৃপক্ষের সঙ্গে মতবিনিময় করতে পারবেন।সরকারের একটি সূত্র বলছে, সম্প্রতি প্রধানমন্ত্রীর কার্যালয়ে বিদেশি কূটনীতিকদের নিয়ে সরকারের উচ্চপর্যায়ের একটি বৈঠক হয়েছিল। সেখানে ভাসানচর নিয়ে জাতিসংঘ ও উন্নয়ন সহযোগী দেশের ভূমিকার প্রশ্নটি উঠেছিল। আলোচনার একপর্যায়ে সেখানে এই মত এসেছে, ভাসানচর নিয়ে জাতিসংঘের ভূমিকা কী হবে, সেটা ঠিক করার বিষয়ে চূড়ান্ত মত দেবে উন্নয়ন সহযোগী ও জাতিসংঘের সদস্য দেশগুলো।এর আগে বাংলাদেশ সরকারের আয়োজনে ১৭–২০ মার্চ পর্যন্ত জাতিসংঘের একটি কারিগরি প্রতিনিধিদল ভাসানচরে যায়। বাংলাদেশে রোহিঙ্গাদের মানবিক সহায়তায় কর্মরত জাতিসংঘের বিভিন্ন সংস্থার বিশেষজ্ঞরা ভাসানচরে তিন দিনের ওই প্রাথমিক পরিদর্শনে যুক্ত ছিলেন। জাতিসংঘের প্রতিনিধিদলটি ভাসানচরে সরেজমিনে সফরের পর সরকারের কাছে আগামী সপ্তাহে একটি প্রতিবেদন দেবে বলে সংশ্লিষ্ট সূত্রে জানা গেছে।তবে জাতিসংঘের প্রতিনিধিদল ভাসানচরে কী দেখেছে এবং তাদের সেখানকার পরিস্থিতি নিয়ে পর্যবেক্ষণ কী, এ বিষয়ে গত সপ্তাহে ঢাকায় সরকারের জ্যেষ্ঠ কর্মকর্তাদের সঙ্গে একটি বৈঠক করেছে। ওই বৈঠকে উপস্থিত এক কর্মকর্তা বৃহস্পতিবার দুপুরে এই প্রতিবেদককে জানিয়েছে, ভাসানচরের বিষয়ে কয়েক মাস আগেও জাতিসংঘের যে মনোভাব ছিল, সফরের পর তাতে কিছু পরিবর্তন হয়েছে। তবে ভাসানচরে স্থানান্তরিত রোহিঙ্গাদের অবাধে যাতায়াত ও চলাফেরার ব্যাপারে যে বিধিনিষেধ আছে, তা নিয়ে প্রশ্ন তুলেছে জাতিসংঘ।কক্সবাজারের রোহিঙ্গা শিবিরে চাপ কমাতে বাংলাদেশ সরকার নিজস্ব অর্থায়নে ভাসানচরে এক লাখ রোহিঙ্গাকে স্থানান্তরের ব্যবস্থা করেছে। পরিবেশগত ঝুঁকি, সামগ্রিক অবকাঠামো নিয়ে প্রশ্ন তোলার পাশাপাশি রোহিঙ্গাদের তাদের নিজেদের ইচ্ছায় পাঠানো হচ্ছে কি না, এ বিষয়গুলোকে সামনে এনে আন্তর্জাতিক সম্প্রদায় ও মানবাধিকার সংগঠনগুলো শুরু থেকেই ভাসানচরে রোহিঙ্গাদের স্থানান্তরের বিরোধিতা করে এসেছে। আন্তর্জাতিক সম্প্রদায়ের বিরোধিতার মধ্যেই বাংলাদেশ সরকার গত বছরের ৪ ডিসেম্বর কক্সবাজার থেকে ভাসানচরে রোহিঙ্গা স্থানান্তর শুরু করে। এখন পর্যন্ত কক্সবাজারের বিভিন্ন শিবির থেকে পাঁচ দফায় ১৩ হাজার ৭৬০ জন রোহিঙ্গাকে ভাসানচরে নেওয়া হয়েছে। সরকার বলছে, যেসব রোহিঙ্গা ভাসানচরে যাচ্ছে, তারা স্বেচ্ছায় যাচ্ছে।শরণার্থী ত্রাণ ও প্রত্যাবাসন কমিশনার (আরআরআরসি) কার্যালয়ের তথ্য অনুযায়ী, ২০২০ সালের ৪ ডিসেম্বর প্রথম দফা, ২৯ ডিসেম্বর দ্বিতীয় দফা, চলতি বছরের ২৯ ও ৩০ জানুয়ারি তৃতীয় দফা, ১৪ ও ১৫ ফেব্রুয়ারি চতুর্থ দফা, ৩ ও ৪ মার্চ পঞ্চম দফায় ভাসানচরে রোহিঙ্গাদের স্থানান্তর করা হয়েছে।২০১৭ সালের ২৫ আগস্ট মিয়ানমারের রাখাইনে রোহিঙ্গাদের ওপর নৃশংসতা শুরু হলে পরের কয়েক মাসে অন্তত আট লাখ রোহিঙ্গা বাংলাদেশে পালিয়ে আসে। তার আগে আসে আরও কয়েক লাখ। বর্তমানে উখিয়া ও টেকনাফের ৩৪টি আশ্রয়শিবিরে নিবন্ধিত রোহিঙ্গার সংখ্যা সাড়ে ১১ লাখ।"
জাতীয় দলের কথা ভেবে আইপিএলে খেলবেন না হ্যাজলউড,"আইপিএলের নতুন মৌসুম শুরু হতে আর মাত্র ৮ দিন বাকি। ফ্র্যাঞ্চাইজি দলগুলো গুছিয়ে এনেছে নিজেদের প্রস্তুতি। খেলোয়াড়দের কার কী ভূমিকা—সেসবও হয়তো ঠিক করে ফেলেছে দলগুলো। এর মধ্যে বেশ বড় এক ধাক্কা খেল চেন্নাই সুপার কিংস। আইপিএলের এবারের মৌসুমে খেলবেন না বলে সিদ্ধান্ত নিয়েছেন অস্ট্রেলিয়ান পেসার জশ হ্যাজলউড। দীর্ঘদিন জৈব সুরক্ষিত পরিবেশে থাকার ধকল, পরিবারের সঙ্গে সময় কাটানো এবং সামনে ব্যস্ত সূচি মাথায় রেখে আইপিএল থেকে দূরে থাকতে চান তিনি। এবার আইপিএলে হ্যাজলউডকে ২ কোটি রুপিতে ধরে রাখে চেন্নাই। গত মৌসুমে চেন্নাইয়ের হয়ে তিন ম্যাচে মোট ৬৪ রানে ১ উইকেট নিয়েছিলেন হ্যাজলউড। ৯ এপ্রিল শুরু হতে যাওয়া আইপিএলে খেলতে আজ অস্ট্রেলিয়ার অন্যান্য ক্রিকেটারের সঙ্গে ভারতে যাওয়ার কথা ছিল ৩০ বছর বয়সী এ পেসারের। কিন্তু গত বছরের আগস্ট থেকে এ বছরের জানুয়ারি পর্যন্ত নানা রকম জৈব সুরক্ষিত পরিবেশে থাকার ধকল কাটিয়ে উঠতে পারেননি তিনি। মিচেল মার্শের পর অস্ট্রেলিয়ার দ্বিতীয় ক্রিকেটার হিসেবে এবার আইপিএলে খেলবেন না হ্যাজলউড।সামনে ব্যস্ত সূচির জন্য নিজেকে চাঙা করে তুলতে আপাতত এ সময়টা পরিবারের সঙ্গে কাটাতে চান তিনি। জুন–জুলাইয়ে ওয়েস্ট ইন্ডিজ সফরে যাওয়ার কথা রয়েছে অস্ট্রেলিয়া দলের। এ ছাড়া চলতি বছর অক্টোবর মাসের প্রথম দিকে বাংলাদেশ সফরে আসার কথা রয়েছে অস্ট্রেলিয়া দলের। এসব মাথায় রেখে অস্ট্রেলিয়ার সংবাদমাধ্যমকে হ্যাজলউড বলেন, ‘সামনে শীত মৌসুমের ব্যস্ততা আছে। ওয়েস্ট ইন্ডিজ সফরটা বেশ দীর্ঘ হবে। বছরের শেষ দিকে বাংলাদেশও আছে।’ ওয়েস্ট ইন্ডিজে তিনটি ওয়ানডে ও তিনটি টি–টোয়েন্টি খেলার কথা অস্ট্রেলিয়ার। বাংলাদেশে অবশ্য শুধু তিন ম্যাচ টি–টোয়েন্টি সিরিজ খেলার কথা হ্যাজলউডদের। সামনে টি–টোয়েন্টি বিশ্বকাপও আছে। ভারতে অক্টোবর–নভেম্বর নাগাদ টি–টোয়েন্টি বিশ্বকাপ গড়ানোর কথা। এসব সূচি মাথায় রেখে জাতীয় দলকে নিজের সেরাটা দিতেই আইপিএলে খেলবেন না হ্যাজলউড, ‘টি–টোয়েন্টি বিশ্বকাপের পর অ্যাশেজও আছে। অর্থাৎ সামনে ১২ মাস ব্যস্ত সময়, অস্ট্রেলিয়ার সঙ্গে সব সময়ই যেমন হয়ে থাকে আরকি। শারীরিক ও মানসিকভাবে নিজের সেরাটা দিতেই এই সিদ্ধান্ত নিয়েছি।’ পরিবারকে সময় দেওয়ার কথাও বলেছেন হ্যাজলউড, ‘নানা সময়ে গত ১০ মাস জৈব সুরক্ষিত পরিবেশে থাকতে হয়েছে। তাই আপাতত ক্রিকেট থেকে বিশ্রাম নিয়ে পরিবারকে সময় দিতে চাই, অস্ট্রেলিয়ায় থাকতে চাই আগামী দুই মাস।’"
"জোবায়দা রহমানের বিরুদ্ধে মামলা চলবে কি না, জানা যাবে ৮ এপ্রিল","জ্ঞাত আয়বহির্ভূত সম্পদ অর্জনের অভিযোগে দুর্নীতি দমন কমিশনের মামলা বাতিল চেয়ে হাইকোর্টে ব্যর্থ হয়েছেন বিএনপির সিনিয়র ভাইস চেয়ারম্যান তারেক রহমানের স্ত্রী জোবায়দা রহমান। হাইকোর্টের ওই রায়ের বিরুদ্ধে জোবায়দা রহমানের করা লিভ টু আপিলের (আপিলের অনুমতি চেয়ে আবেদন) ওপর ৮ এপ্রিল আদেশের জন্য দিন রেখেছেন আপিল বিভাগ। ওই আবেদনের শুনানি শেষে আজ বৃহস্পতিবার প্রধান বিচারপতি সৈয়দ মাহমুদ হোসেনের নেতৃত্বাধীন তিন সদস্যের ভার্চ্যুয়াল আপিল বিভাগ আদেশের এ দিন ধার্য করেন। জোবায়দা রহমান তাঁর স্বামী তারেক রহমানের সঙ্গে দীর্ঘদিন ধরে যুক্তরাজ্যে রয়েছেন। আইনজীবীরা বলছেন, সম্পদের তথ্য গোপন ও জ্ঞাত আয়বহির্ভূত সম্পদ অর্জনের অভিযোগে ২০০৭ সালের ২৬ সেপ্টেম্বর বিএনপির সিনিয়র ভাইস চেয়ারম্যান তারেক রহমান, জোবায়দা রহমান ও তাঁর মা সৈয়দা ইকবাল মান্দ বানুর বিরুদ্ধে কাফরুল থানায় মামলা করে দুদক। পরের বছর তিনজনের বিরুদ্ধে অভিযোগপত্র দাখিল করা হয়। অভিযোগপত্র দাখিলের পর মামলা বাতিল চেয়ে জোবায়দা রহমান হাইকোর্টে আবেদন করেন। চূড়ান্ত শুনানি শেষে ২০১৭ সালের ১২ এপ্রিল হাইকোর্ট জোবায়দার আবেদন খারিজ (রুল ডিসচার্জ) করে রায় দেন। একই সঙ্গে ওই মামলায় আট সপ্তাহের মধ্যে জোবায়দা রহমানকে বিচারিক আদালতে উপস্থিত হতে নির্দেশ দেওয়া হয়। এই রায়ের বিরুদ্ধে ওই বছরই লিভ টু আপিল করেন জোবায়দা রহমান, যার ওপর আজ শুনানি শেষ হলো।আদালতে জোবায়দার পক্ষে শুনানিতে ছিলেন আইনজীবী এ জে মোহাম্মদ আলী। অন্যদিকে দুদকের পক্ষে শুনানি করেন আইনজীবী খুরশীদ আলম খান। আইনজীবী খুরশীদ আলম খান প্রথম আলোকে বলেন, অভিযোগপত্র দাখিলের পর এখন মামলাটি ঢাকার চিফ মেট্রোপলিটন ম্যাজিস্ট্রেট আদালতে বিচারাধীন।"
"নিউজিল্যান্ড সফর যেন ‘ভুল, সবই ভুল’","তাসকিন আহমেদ নিজেকে দুর্ভাগা ভাবতেই পারেন। এবারের নিউজিল্যান্ড সিরিজে তাঁর বলে যত ক্যাচ পড়েছে, সেগুলো নিতে পারলে অনেক কিছুই অন্য রকমভাবে লেখা যেত। ব্যক্তিগতভাবেও তাসকিন আরও অনেক বেশি সাফল্য নিয়ে ফিরতে পারতেন, যে সাফল্য ভবিষ্যতে তাঁকে আত্মবিশ্বাস জোগাতে পারত, কিন্তু তা হয়নি। তাসকিন বলছেন, সুযোগের সদ্ব্যবহার করতে না পারার খেসারত দিয়েছে বাংলাদেশ। মূল্য চুকাতে হয়েছে অনেক বেশি করেই। একটা ‘ভুলে ভরা’ ‘ভুলে যাওয়ার’ সফর শেষ করল বাংলাদেশ।আজ অকল্যান্ডে টেলিভিশন ধারাভাষ্যকার তাঁর সাক্ষাৎকার নিলেন। তাসকিনের দুর্ভাগ্য বোধ হয় ছুঁয়ে গেছে নিউজিল্যান্ডকেও। সেখানে ম্রিয়মাণ কণ্ঠে তাসকিন বলেছেন, মাঠে এত ভুল করে নিউজিল্যান্ডের মতো একটা বিশ্বমানের দলকে হারানো যাবে, এটা চিন্তা করা বাতুলতা, ‘আমরা মাঠে অনেক ভুল করেছি। অনেক ক্যাচ ফেলেছি। যখন কোনো দল নিউজিল্যান্ডের মতো একটা বিশ্বমানের দলের বিপক্ষে তাদেরই মাঠে খেলতে নামবে, তখন ওই সুযোগগুলো কাজে লাগাতে হবে। ক্যাচ ফেলে কখনোই নিউজিল্যান্ডের মতো দলকে হারানো যাবে না।’নিউজিল্যান্ডের মাঠে এবারই প্রথম খেলছেন না তাসকিন। সে হিসাবে একটা অভিজ্ঞতা তাঁর হয়েছে। তবে বাংলাদেশের এই পেস তারকার মতে নিউজিল্যান্ডের মাঠে অনেক সময় ভালো বলেও ব্যাটসম্যানরা মেরে দেন অনায়াসেই, ‘নিউজিল্যান্ডের মাঠে, বিশেষ করে টি-টোয়েন্টি ম্যাচে এটা হয়। নিউজিল্যান্ডের মাঠগুলোর প্রায় সব কটিই এমন। মাঠের কিছু অংশের বাউন্ডারি ছোট। সুতরাং অনেক সময় ভালো বোলিং করেও বাউন্ডারি খেতে হয়। এটা বোলারদের জন্য খুব খারাপ ব্যাপার। তবে সব মাঠেই আলাদা আলাদা পরিকল্পনা করে নামতে হয়। মৌলিক বিষয়গুলোয় ভরসা রাখতে হয়।’নেপিয়ারে সবশেষ টি-টোয়েন্টি ম্যাচে বৃষ্টির মধ্যে বোলিং করতে হয়েছে বোলারদের। তাসকিনের মতে, সেটি ছিল খুব কঠিন একটা পরিস্থিতি, ‘বিপিএলে মাঝেমধ্যে শীতের সময় শিশিরের কারণে ভেজা বলে বোলিং করতে হয়। নেপিয়ারের শেষ ম্যাচটিতে আমাদের কঠিন পরিস্থিতির মধ্যে বোলিং করতে হয়েছে। বৃষ্টি না থামার পরেও আমাদের খেলে যেতে হয়েছে। বোলারদের জন্য ওটা ছিল কঠিন পরিস্থিতি।’তাসকিন কথাগুলো বলেছিলেন আজকের ম্যাচ শুরু হওয়ার আগে। অকল্যান্ডের শেষ ম্যাচটায় বাংলাদেশের ক্রিকেটাররা ভুল করলেন নিজেদের সঙ্গে প্রতিযোগিতা করেই। ম্যাচ শেষে কথা বলার সুযোগ পেলে তাসকিন নিশ্চয়ই বলতেন—বাংলাদেশের নিউজিল্যান্ড সফর যেন ‘ভুল, সবই ভুল, কেবলই ভুল।’"
কক্সবাজার সমুদ্রসৈকত বন্ধ ঘোষণা,"কক্সবাজার সমুদ্রসৈকতসহ জেলার সব বিনোদনকেন্দ্র ১৪ এপ্রিল পর্যন্ত বন্ধ ঘোষণা করেছে কক্সবাজার জেলা প্রশাসন। করোনাভাইরাসের সংক্রমণ বেড়ে যাওয়ায় আজ বৃহস্পতিবার রাতে জেলা প্রশাসনের এক বৈঠকে এই সিদ্ধান্ত নেওয়া হয়েছে। এই সিদ্ধান্ত আজ মধ্যরাত থেকে কার্যকর করা হবে। তবে হোটেল-মোটেল ও রেস্তোরাঁ স্বাস্থ্যবিধি অনুসরণ করে খোলা থাকবে। প্রথম আলোকে এই তথ্যের সত্যতা নিশ্চিত করেন কক্সবাজারের অতিরিক্ত জেলা ম্যাজিস্ট্রেট মো. আমিন আল পারভেজ। তিনি বলেন, আজ মধ্যরাত থেকে এই সিদ্ধান্ত কার্যকর হবে। একাধিক ভ্রাম্যমাণ আদালত অভিযান চালাবে। আজ থেকেই কক্সবাজার-সেন্টমার্টিন ও টেকনাফ-সেন্টমার্টিন রুটে পর্যটকবাহী জাহাজ চলাচল বন্ধ থাকবে। এ ছাড়া যেকোনো ধরনের সভা-সমাবেশ গণজমায়েত নিষিদ্ধ ঘোষণা করেছে কক্সবাজার জেলা প্রশাসন।কক্সবাজার হোটেল-মোটেল গেস্টহাউস মালিক সমিতির সাধারণ সম্পাদক আবুল কাশেম শিকদার প্রথম আলোকে বলেন, এখন কক্সবাজারে অন্তত ৩০-৪০ হাজার পর্যটক রয়েছেন। তাঁরা কী করবেন বা তাঁদের প্রস্থানের বিষয় নিয়ে কাল জেলা প্রশাসনের সঙ্গে বৈঠকে বসবেন তাঁরা। কক্সবাজারের সিভিল সার্জন মাহবুবুর রহমান বলেন, গত ফেব্রুয়ারি মাস পর্যন্ত ঝুঁকিতে থাকা কক্সবাজারের করোনা সংক্রমণ নিয়ন্ত্রণে ছিল। তখন শনাক্তের হার ছিল দৈনিক তিন–চারজন। এখন লোকসমাগম বেড়ে যাওয়ায় সংক্রমণের হারও বেড়েছে। এখন দৈনিক ৩০-৪৫ জন শনাক্ত হচ্ছেন।কক্সবাজার টুরিস্ট পুলিশের এসপি মো. জিললুর রহমান বলেন, আজ মধ্যরাত থেকে সৈকতে কাউকে নামতে দেওয়া হবে না। এ বিষয়ে পুলিশ তৎপর রয়েছে। এর আগে চট্টগ্রামের পতেঙ্গা সমুদ্রসৈকত, বিভিন্ন পর্যটনকেন্দ্র, বিনোদনকেন্দ্র ও সিনেমা হল ১৪ এপ্রিল পর্যন্ত বন্ধ ঘোষণা করা হয়। আজ বৃহস্পতিবার চট্টগ্রাম জেলা প্রশাসক মোহাম্মদ মমিনুর রহমান স্বাক্ষরিত এক বিজ্ঞপ্তিতে এই নির্দেশনা দেওয়া হয়।"
কিম জং উনের সঙ্গে যে কারণে সন্ধি করছে দক্ষিণ কোরিয়া,"দুই দেশের সম্পর্কটা সাপেনেউলে বললেও হয়তো কম বলা হয়। দক্ষিণ কোরিয়া যদি ডানে চলে, উত্তর কোরিয়া চলে বাঁয়ে। উত্তর কোরিয়া কোনো দেশের সঙ্গে সম্পর্ক স্থাপন করলে চটে যায় দক্ষিণ কোরিয়া। দক্ষিণ কোরিয়ার প্রেসিডেন্ট মুন জে-ইন কিছু একটা বললে পাল্টা একটা জবাব দেন উত্তর কোরিয়ার নেতা কিম জং–উন! দুই দেশের এমন সম্পর্কের মধ্যেই একটা শান্তির বার্তা এসেছে আজ। ২০৩২ সালে উত্তর কোরিয়ার রাজধানী পিয়ংইয়ংয়ের সঙ্গে যৌথভাবে অলিম্পিক আয়োজন করতে চায় দক্ষিণ কোরিয়ার রাজধানী সিউল। এরই মধ্যে সিউল আন্তর্জাতিক অলিম্পিক কমিটিতে (আইওসি) আনুষ্ঠানিক প্রস্তাব দিয়েছে। আইওসি অবশ্য ২০৩২ অলিম্পিকের জন্য অস্ট্রেলিয়ার ব্রিসবেনকে পছন্দ করেছে। আগেই আনুষ্ঠানিকভাবে আয়োজক হওয়ার জন্য প্রস্তাব দিয়েছে ব্রিসবেন। কিন্তু আয়োজক এখনো চূড়ান্ত করেনি আইওসি। এ কারণেই ‘সীমানা ছাড়িয়ে, ভবিষ্যতের পানে’ স্লোগানকে সামনে রেখে দুই কোরিয়া, মানে সিউল ও পিয়ংইয়ং মিলে অলিম্পিক আয়োজন করতে চায়। সিউল কর্তৃপক্ষ এক বিবৃতিতে বলেছে, ‘শহরের সরকার আয়োজন-স্বত্বের বৈধতা জানিয়ে দিয়েছে এবং এ–ও বলেছে যে ক্রীড়ার মাধ্যমে আইওসি বিশ্বজুড়ে শান্তি প্রতিষ্ঠার যে লক্ষ্যে নেমেছে, সে কারণেই যৌথ আয়োজনের কথা ভাবছে তারা।’যৌথভাবে অলিম্পিক আয়োজনের বিষয়ে দুই কোরিয়া একমত হয়েছিল ২০১৮ সালে। সেই সময় দক্ষিণ কোরিয়ার প্রেসিডেন্ট মুন জে-ইনের সঙ্গে বৈঠক হয়েছিল উত্তর কোরিয়ার নেতা কিম জং–উনের। কিন্তু ২০১৯ সালে ডোনাল্ড ট্রাম্পের সঙ্গে উত্তর কোরিয়ার পরমাণু নিরস্ত্রীকরণ আলোচনা সফল না হওয়ায় দুই কোরিয়ার সম্পর্ক আবার খারাপ হতে থাকে। এখনো দুই দেশের সম্পর্কের কোনো উন্নতি হয়নি। সম্পর্কের উন্নয়ন না হলেও পিয়ংইয়ংয়ের সঙ্গে সিউলের যৌথভাবে অলিম্পিক আয়োজনের বিষয়টি অনেকের মনে প্রশ্নও তুলেছে—এটা কি আদৌ সম্ভব? সিউল কর্তৃপক্ষকে প্রশ্ন করা হয়েছিল—পিয়ংইয়ংয়ের সঙ্গে কি এ বিষয়ে কোনো আলোচনা করেছে তারা? এ প্রশ্নের উত্তরে সিউল কর্তৃপক্ষ বলেছে, দুই দেশের আলোচনার ফল এই অলিম্পিক আয়োজনের প্রস্তাব। এ ছাড়া দক্ষিণ কোরিয়ায় দুই কোরিয়ার একত্রীকরণ মন্ত্রণালয়ের দায়িত্বে থাকা মন্ত্রী উত্তর কোরিয়ার সঙ্গে বিষয়টি নিয়ে আরও আলোচনা করবেন বলেও জানিয়েছে সিউল কর্তৃপক্ষ।২০১৮ সালে শীতকালীন অলিম্পিক আয়োজন করেছিল পিয়ংইয়ং। সেই সময় দুই কোরিয়ার সম্পর্ক ছিল উষ্ণ। সেবারের শীতকালীন অলিম্পিকে দুই কোরিয়ার অ্যাথলেটরা উদ্বোধনী অনুষ্ঠানে অংশ নিয়েছিল দুই দেশের যৌথ পতাকাতলে। এমনকি সেবার মেয়েদের আইস হকিতে যৌথ দল গড়েছিল উত্তর ও দক্ষিণ কোরিয়া। টোকিও অলিম্পিকেও এমন কিছুর প্রত্যাশা করছে দক্ষিণ কোরিয়া। তবে পিয়ংইয়ং জানিয়ে দিয়েছে, এ বিষয়ে আপাতত কোনো আলোচনায় বসতে চায় না তারা।"
মিয়ানমারে ৪৩ শিশুকে হত্যা করেছে জান্তা,"মিয়ানমারে চলমান সেনাশাসনবিরোধী বিক্ষোভে জান্তা সেনা-পুলিশের গুলিতে অন্তত ৪৩ শিশু নিহত হয়েছে। আজ বৃহস্পতিবার এক বিবৃতিতে সেভ দ্য চিলড্রেন এই তথ্য জানিয়েছে। সংস্থাটির তথ্যমতে, জান্তার গুলি থেকে দেশটিতে সাত বছরের শিশুও রক্ষা পায়নি। গত ১ ফেব্রুয়ারি সেনা অভ্যুত্থানের পর থেকে মিয়ানমারে চলছে তুমুল বিক্ষোভ। বসে নেই জান্তা সরকারও। দেশজুড়ে চলমান বিক্ষোভ দমাতে জান্তা সর্বোচ্চ শক্তি প্রয়োগ করেছে। প্রতিদিনই মিয়ানমারের রাজপথে ঝরছে রক্ত। দুই মাসের বিক্ষোভে সেনা-পুলিশের গুলিতে এখন পর্যন্ত নারী, শিশুসহ ৫৩৮ জনের মৃত্যু হয়েছে বলে জানিয়েছে অধিকার সংস্থা অ্যাসিসটেন্স অ্যাসোসিয়েশন ফর পলিটিক্যাল প্রিজনার্স (এএপিপি)। এর মধ্যে গত শনিবার এক দিনেই নিহত হয়েছেন ১৪১ জন। আটক হয়েছেন তিন সহস্রাধিক। বিবিসির খবরে বলা হয়েছে, সেভ দ্য চিলড্রেন মিয়ানমারের বর্তমান পরিস্থিতিকে ‘দুঃস্বপ্ন’ বলে উল্লেখ করেছে। সংস্থাটি বলছে, জান্তা সেনা-পুলিশের গুলি থেকে শিশুরাও রক্ষা পাচ্ছে না। অন্তত ৪৩ শিশুকে হত্যা করা হয়েছে। মার্চের শেষভাগে দেশটির মান্দালয় শহরে নিহত হয় খিন মায়ো ছিট। সাত বছরের এই শিশু বাবার সঙ্গে বাড়িতেই ছিল। হঠাৎ বাড়িতে হাজির হয় জান্তা। তল্লাশির সময় জান্তার ভয়ে বাবার সঙ্গে নিরাপদ জায়গায় ছুটে যাচ্ছিল খিন মায়ো। ওই সময় তাঁদের লক্ষ্য করে গুলি চালানো হয়। এতে প্রাণ হারায় সে।মান্দালয়ে বাড়ির পাশেই ১৪ বছরের এক শিশুকে গুলি করে হত্যা করে সেনারা। ইয়াঙ্গুনে ১৩ বছরের এক শিশু পুলিশের গুলিতে নিহত হয়। ওই সময় সে বাড়ির পাশের রাস্তায় খেলছিল। গত দুই মাসে পুরো মিয়ানমারে এমন আরও অনেক ঘটনা ঘটেছে। বিবৃতিতে সেভ দ্য চিলড্রেন সতর্ক করে জানিয়েছে, রক্তপাতের এসব ঘটনা মিয়ানমারের শিশুদের মানসিক স্বাস্থ্যের বিকাশে দীর্ঘ মেয়াদে সমস্যা তৈরি করতে পারে। শিশুরা হিংস্রতা ও ভয়াবহতার মধ্য দিয়ে যাচ্ছে। এর ফলে তারা ভয় ও উদ্বেগে ভুগতে পারে। মিয়ানমার এখন আর শিশুদের জন্য নিরাপদ নয়। এদিকে ‘মিয়ানমারে রক্তগঙ্গা আসন্ন’ মন্তব্য করে তা এড়াতে জাতিসংঘের নিরাপত্তা পরিষদকে পদক্ষেপ নিতে বলেছেন সংস্থাটির বিশেষ দূত ক্রিস্টিন শানার বার্গেনার। গতকাল বুধবার নিরাপত্তা পরিষদের এক জরুরি বৈঠকে তিনি সতর্ক করে দিয়ে বলেন, গত ১ ফেব্রুয়ারি মিয়ানমারের ক্ষমতা দখলকারী সেনাবাহিনী দেশ পরিচালনায় সক্ষম নয়। দেশটির অভ্যন্তরীণ পরিস্থিতি কেবল খারাপের দিকেই যাবে। অভ্যুত্থানবিরোধী বিক্ষোভকারীদের ওপর সেনাবাহিনীর দমন-পীড়ন তীব্র হওয়ায় মিয়ানমারে একটি রক্তগঙ্গা আসন্ন হয়ে উঠেছে।"
আতশবাজির নাচনে বঙ্গবন্ধু বাংলাদেশ গেমসের উদ্বোধন,"অপেক্ষার পালা শেষ। দেশের করোনা সংক্রমণের উর্ধ্বগতির মধ্যেই আজ সন্ধ্যায় বঙ্গবন্ধু স্টেডিয়ামে উদ্বোধন হলো বঙ্গবন্ধু নবম বাংলাদেশ গেমস। গণভবন থেকে ভার্চ্যুয়ালি গেমসের উদ্বোধন করেন প্রধানমন্ত্রী শেখ হাসিনা। তবে স্টেডিয়ামে আসতে না পারায় তাঁর মুখে কিছুটা আক্ষেপ শোনা গেছে। বলেন, ‘আমি যেকোনো খেলায় মাঠে আসার চেষ্টা করি। কিন্তু এবার আমি সবার নিরাপত্তার কথা চিন্তা করে আসিনি।’ সবাইকে স্বাস্থ্য সুরক্ষার বিষয়টা মাথায় রাখার কথা মনে করিয়ে দিয়েছেন প্রধানমন্ত্রী। গেমসের আয়োজক বাংলাদেশ অলিম্পিক অ্যাসোসিয়েশনকে (বিওএ) এই দিক বিশেষভাবে লক্ষ রাখারও আহ্বান জানান তিনি।করোনা সতর্কতায় নিরাপদ দূরত্ব বজায় রেখে চলাফেরার সরকারি নির্দেশনা রয়েছে। কিন্তু আজ গেমসের উদ্বোধনী অনুষ্ঠানের মার্চপাস্টের দলগুলো সার বেঁধে যেভাবে দাঁড়িয়েছে, এতে শারীরিক দূরত্ব বজায় রাখতে দেখা গেছে কমই। গাদাগাদি করে দাঁড়িয়েছেন অনেক অ্যাথলেটই।করোনার কারণে সংক্ষিপ্ত করে আনা হয় অনুষ্ঠান। দুই ঘণ্টার অনুষ্ঠানে অডিও ও ভিজুয়াল পরিবেশনাই থাকল বেশি। সন্ধ্যায় অনুষ্ঠানের শুরুতেই বেজে ওঠে বঙ্গবন্ধু শেখ মুজিবুর রহমানে ৭ মার্চের সেই অমর ভাষণ। তারপর মাঠে আসেন অ্যাথলেটরা। ৩১টি খেলার ৫ হাজার ৩০০ ক্রীড়াবিদের মধ্যে অবশ্য উদ্বোধনী অনুষ্ঠানে উপস্থিত ছিলেন অর্ধেকের মতো।অ্যাথলেটদের শপথ পাঠ করান সরাসরি টোকিও অলিম্পিকে খেলার সুযোগ পাওয়া আর্চার রোমান সানা। বিচারকদের পক্ষে শপথ নেন সাবেক জুডোকা কামরুন নাহার। এই ফাঁকে গেমসের মশাল প্রজ্বালন করলেন গলফার সিদ্দিকুর রহমান ও দক্ষিণ এশিয়ান গেমসে জোড়া সোনাজয়ী সাঁতারু মাহফুজা খাতুন। স্টেডিয়ামের দুই প্রান্তে আলাদা দুটি মঞ্চে উঠে তাঁরা প্রতীকী মশাল প্রজ্বালন করলেন। সঙ্গে সঙ্গেই জ্বলে ওঠে মূল মশাল।বঙ্গবন্ধুর জন্মশতবার্ষিকী উপলক্ষে গত বছর ১-১০ এপ্রিল অনুষ্ঠিত হওয়ার কথা ছিল এই গেমস। কিন্তু তখন করোনায় গেমস স্থগিত করা হয়। ঠিক এক বছর পর করোনার দ্বিতীয় ঢেউয়ের মধ্যেই এবার গেমস আয়োজন করা হচ্ছে। প্রস্তুতিপর্ব অনেক দূর এগিয়ে যাওয়ায় আর পিছিয়ে আসেনি আয়োজক বিওএ। যেহেতু বঙ্গবন্ধু স্মরণে এই গেমস হচ্ছে, তাই বঙ্গবন্ধুর সংগ্রামী জীবন, দেশের স্বাধীনতার জন্য তাঁর লড়াইয়ের নানা তথ্যচিত্র তুলে ধরা হয়েছে উদ্বোধনী অনুষ্ঠানে। আতশবাজি আর লেজার শোর মাধ্যমে শেষ হয়েছে অনুষ্ঠান। আতশবাজি মানেই রঙের ছটা, লেজার শো–ও তাই। টানা ৭-৮ মিনিটে আতশবাজিতে শেষটা বর্ণিলই হলো গেমসের।"
রাজধানীর দুই মাদ্রাসা থেকে ৫৯০ ছুরি জব্দ,"রাজধানীর লালবাগ ও চকবাজারের ২টি মাদ্রাসা থেকে ৫৯০টি ছুরি জব্দ করেছে পুলিশ। এই ছুরিগুলো ঈদের সময় পশু কোরবানির কাজে ব্যবহার করত মাদ্রাসা কর্তৃপক্ষ। পুলিশ বলছে, চলমান অস্থিরতায় ছুরিগুলো যেন কেউ সহিংসতার কাজে ব্যবহার করতে না পারে, সে জন্য এগুলো জব্দ করা হয়েছে। আজ বৃহস্পতিবার অভিযান চালানো মাদ্রাসা দুটি হলো চকবাজারের জামেয়া ইসলামিয়া ইসলামবাগ এবং লালাবাগের জামেয়া কুরানিয়া আরাবিয়া। ঢাকা মহানগর পুলিশের (ডিএমপি) চকবাজার অঞ্চলের পুলিশ এই অভিযান চালায়। গোয়েন্দা পুলিশের একটি সূত্র প্রথম আলোকে বলেছে, জামেয়া ইসলামিয়া ইসলামবাগ মাদ্রাসা থেকে ১৭৫টি এবং জামেয়া কুরানিয়া আরাবিয়া থেকে ৪১৫টি ছোরা জব্দ করা হয়েছে। ডিএমপির চকবাজার অঞ্চলের অতিরিক্ত উপকমিশনার মো. কুদরত-ই-খুদা প্রথম আলোকে বলেন, মাদ্রাসায় বিপুল পরিমাণ ছোরা রয়েছে, এমন তথ্যের ভিত্তিতে গোয়েন্দা পুলিশের সহায়তায় তারা তল্লাশি চালিয়েছেন। মাদ্রাসা কর্তৃপক্ষ তল্লাশিতে সব ধরনের সহায়তা করেছেন।পুলিশ জানিয়েছে ঈদের সময় কোরবানির কাজে ছোরাগুলো ব্যবহার করা হয়। ছুরিগুলো হেফাজতে নেওয়া হয়েছে। ঈদের সময় প্রয়োজন হলে আবারও দেওয়া হবে। কুদরত-ই-খুদা বলেন, চলমান অস্থিরতায় ছোরাগুলো যেন সহিংসতার কাজে ব্যবহার করা না হয়, সে জন্য জব্দ করা হয়েছে।"
করোনায় আক্রান্ত আবুল হায়াতের প্লাজমা মিলেছে,"যুক্তরাষ্ট্র থেকে পোস্ট করা শিল্পী বিপাশা হায়াতের স্ট্যাটাসে পাওয়া গেল দুঃসংবাদ। মৃদু উপসর্গ নিয়ে গতকাল বুধবার রাতে হাসপাতালে ভর্তি করা হয়েছে করোনায় আক্রান্ত প্রবীণ অভিনেতা আবুল হায়াতকে। তাঁর জীবন বাঁচাতে প্লাজমা প্রয়োজন। তাই তিন সপ্তাহের ভেতর যাঁরা করোনামুক্ত হয়েছেন, তাঁদের কাছ থেকে জরুরি ভিত্তিতে প্লাজমা আহ্বান করা হয়েছে। জানা গেছে, অভিনেতার শারীরিক অবস্থা স্থিতিশীল। এমন গুরুতর অবস্থায় ফোনকল বা খুদে বার্তার বদলে প্রার্থনার অনুরোধ করা হয়েছে গণমাধ্যম, ভক্ত, আত্মীয় ও শুভাকাঙ্ক্ষীদের।আবুল হায়াতের ছোট মেয়ে নাতাশা হায়াত জানিয়েছেন, তাঁদের বাবার জন্য প্লাজমা পাওয়া গেছে। ফেসবুক পোস্টে তিনি লেখেন, ‘আপনারা যারা ডোনারের জন্য পোস্ট শেয়ার করেছেন, যোগাযোগ করেছেন, তাঁদের আন্তরিক ধন্যবাদ ও কৃতজ্ঞতা। বাবার প্লাজমার জন্য আপাতত ডোনার পাওয়া গেছে। তাঁর অবস্থা স্থিতিশীল। তবে “এ পজিটিভ” ব্লাড গ্রুপের যারা প্লাজমা দিতে ইচ্ছুক, তাঁরা আমার বা মা শিরি হায়াতের সঙ্গে যোগাযোগ করুন। আমরা আপনাদের উদ্বেগ, উৎকণ্ঠা বুঝি। আমাদের অবস্থাটাও বুঝতে চেষ্টা করুন। আমরা মানসিকভাবে বিপর্যস্ত। তাই ফোন বা মেসেজ না করে প্রার্থনা করুন।’দেশে করোনায় আক্রান্তের সংখ্যা হঠাৎ করেই বেড়ে গেছে। বিনোদন অঙ্গনের অনেকের করোনাভাইরাসে আক্রান্ত হওয়ার খবর পাওয়া গেছে। সেই তালিকায় আবুল হায়াত ছাড়াও আজ যুক্ত হলেন আফসানা মিমি ও গাজী রাকায়েত। আফসানা মিমি রাজধানীর পিজি হাসপাতালে চিকিৎসাধীন, অন্যদিকে গাজী রাকায়েত বাড়িতেই চিকিৎসা নিচ্ছেন।"
মওদুদের শোক পালন করে কি দলের ইজ্জত নষ্ট হয়েছে: কাদের মির্জা,"সেতুমন্ত্রী ওবায়দুল কাদেরের ছোট ভাই আবদুল কাদের মির্জা বলেছেন, ‘মওদুদ সাহেব মারা গেছেন, আমি তিন দিনের শোক করেছি। শোক পালন করে কি আমার দলের ইজ্জত নষ্ট হয়েছে? আমাকে শোকসভা করতে দেওয়া হয়নি। যারা করতে দেয়নি তাঁদের সম্মানহানি হয়েছে, আমার সম্মানহানি হয়নি।’ আজ বৃহস্পতিবার বিকেলে নোয়াখালীর কোম্পানীগঞ্জে এক অনুষ্ঠানে কাদের মির্জা এসব কথা বলেন। কাদের মির্জা বলেন, ‘যার সংগঠন সে করবে। অসুবিধা কোথায়? মওদুদ সাহেব মারা গেছেন, আমি তিন দিনের শোক করেছি। শোক পালন করে কি আমার দলের ইজ্জত নষ্ট হয়েছে? আমাকে শোকসভা করতে দেওয়া হয়নি। যারা করতে দেয়নি তাদের সম্মানহানি হয়েছে, আমার সম্মানহানি হয়নি। মওদুদ আহমদ মারা গেছেন, ওনার গুনাহর ভাগ বাড়বে না এটাতে। যারা এটা করতে দেয়নি, তারা এটার খেসারত দেবে।’ কাদের মির্জা ওই অনুষ্ঠানে উপস্থিত তাঁর অনুসারীদের উদ্দেশে বলেন, ‘আমার স্পষ্ট বক্তব্য, পরমতসহিষ্ণু রাজনীতি আমাদের করতে হবে। অতীতে ভুলত্রুটি আমাদেরও ছিল। আমরা এটা আর দেখতে চাই না। আওয়ামী লীগ ক্ষমতায় আসলে বিএনপি-জামায়াত এলাকাছাড়া, মামলা-হামলার শিকার। বিএনপি-জামায়াত ক্ষমতায় আসলে আওয়ামী লীগ এলাকাছাড়া, এটা কি রাজনীতি? আপনাদের প্রতি অনুরোধ, আপনারা সহনশীল থাকবেন।’ আজ বিকেলে স্থানীয় চর কাঁকড়া যুব উন্নয়ন সংস্থা আয়োজিত ক্রিকেট টুর্নামেন্টের ওই অনুষ্ঠানে উপস্থিত ছিলেন উপজেলা আওয়ামী লীগের শ্রমবিষয়ক সম্পাদক আনিছুর রহমান, উপজেলা যুবলীগের সাংগঠনিক সম্পাদক কামরুজ্জামান শাহীন প্রমুখ।অনুষ্ঠানে কাদের মির্জা বলেন, ‘আজকে আপনাদের সামনে বলছি, যত অস্ত্রবাজি, যত গুলি, যত কিছু করা হোক না কেন, আবদুল কাদের মির্জা তার সত্যবচন থেকে কখনো দূরে সরে যাবে না।’ গতকাল বুধবার সামাজিক যোগাযোগমাধ্যম ফেসবুকে আওয়ামী লীগ ত্যাগ করার ঘোষণা দেন নোয়াখালীর কোম্পানীগঞ্জ উপজেলার বসুরহাট পৌরসভার মেয়র কাদের মির্জা। এ নিয়ে টানা তৃতীয়বারের মতো কাদের মির্জা আওয়ামী লীগের দলীয় মনোনয়ন পেয়ে মেয়র নির্বাচিত হয়েছেন। গত ৩১ ডিসেম্বর পৌরসভা নির্বাচনের ইশতেহার ঘোষণার সময় কাদের মির্জা দলের সাংসদ, সংসদ নির্বাচন এবং নোয়াখালী ও ফেনীর দুই সাংসদের টেন্ডারবাজি, নিয়োগ-বাণিজ্যসহ নানা বিষয়ে বক্তব্য দিয়ে আলোচনায় আসেন। একপর্যায়ে তাঁর কথিত সত্যবচন নিয়ে উপজেলা আওয়ামী লীগে বিভক্তি দেখা দেয়।"
হংকংয়ে ‘গণতন্ত্রের পিতা’সহ সাতজনের সাজা হচ্ছে,"হংকংয়ে দুই বছর আগে অবৈধ সমাবেশের অভিযোগে শীর্ষ সাত গণতন্ত্রপন্থী নেতাকে দোষী সাব্যস্ত করা হয়েছে। তাঁদের মধ্যে আছেন সেখানকার ‘গণতন্ত্রের পিতা’খ্যাত এক বর্ষীয়ান আইনজীবী ও এক মিডিয়া মোগল। আজ বৃহস্পতিবার হংকংয়ের পশ্চিম কোওলুনের একটি আদালত এ রায় ঘোষণা করেছেন। মামলার পরবর্তী তারিখে সাজার মেয়াদ ঘোষণা করা হবে। দোষী সাব্যস্ত ব্যক্তিদের পাঁচ বছর পর্যন্ত কারাদণ্ড হতে পারে। স্থানীয়ভাবে ‘গণতন্ত্রের পিতা’খ্যাত ওই আইনজীবীর নাম মার্টিন লি। আর দোষী সাব্যস্ত মিডিয়া মোগলের নাম জিমি লাই। বার্তা সংস্থা এএফপির খবরে বলা হয়েছে, ২০১৯ সালে হংকংয়ে একটি রাজনৈতিক আয়োজনের কারণে মার্টিন লি, জিমি লাইসহ অন্যদের বিরুদ্ধে মামলা হয়। সেই অভিযোগেই দোষী সাব্যস্ত হয়েছেন সাতজন। বিশ্লেষকেরা বলছেন, মার্টিন লিয়ের মতো ব্যক্তিত্বকে কারাদণ্ড হতে যাওয়ার অর্থ হলো, হংকংয়ে ভিন্ন মতাবলম্বীদের জায়গা আর নেই বললেই চলে। তবে মার্টিন লিকে ঘিরে বিতর্ক আছে। তাঁর বয়স প্রায় ৮২ বছর। মার্টিন হংকংয়ের গণতন্ত্রকামী আন্দোলনে দীর্ঘদিন ধরেই জড়িত ছিলেন। তবে তাঁর বিরুদ্ধে এ-ও অভিযোগ আছে যে তিনি চীনা কর্তৃপক্ষের বিরুদ্ধে অপেক্ষাকৃত নরম সুরে কথা বলতেন। একসময় হংকংয়ের সংবিধানের খসড়া প্রস্তুতে সহায়তা করতেও তাঁকে আমন্ত্রণ জানিয়েছিল বেইজিং। অথচ এখন সেই বেইজিংয়ের অঙ্গুলিহেলনেই কারাগারে যেতে হতে পারে মার্টিনকে।একপর্যায়ে চীনা কর্তৃপক্ষ মার্টিন লিকে ‘বিশ্বাসঘাতক’ হিসেবে চিহ্নিত করে। সব সময়ই রাজনৈতিক সহিংসতার বিরোধিতা করে এসেছেন লি। গণতন্ত্রের দাবিতে হংকংয়ে বিক্ষোভকারীদের সহিংস আচরণেরও সমালোচনা করেছিলেন তিনি। গত বছর মার্টিন লিকে গ্রেপ্তার করা হয়। গ্রেপ্তারের সময় তিনি বলেছিলেন, ‘অবশেষে আমি আসামি হতে যাচ্ছি। আমি কেমন বোধ করছি? আমি বেশ স্বস্তিবোধ করছি। অনেক বছর ধরে, অনেক মাস ধরে, অসংখ্য ভালো তরুণদের গ্রেপ্তার ও তাঁদের বিরুদ্ধে অভিযোগ গঠন করা হয়েছে। কিন্তু আমাকে গ্রেপ্তার করা হয়নি। আমার খুব দুঃখবোধ হতো।’"
বিমসটেকের বৈঠকে সংযুক্তি বাড়ানোর প্রস্তাব করেছে বাংলাদেশ,"বঙ্গোপসাগরের দেশগুলোতে আঞ্চলিক সহযোগিতা বাড়াতে সংযুক্তির ওপর বিশেষ জোর দিয়েছেন পররাষ্ট্রমন্ত্রী এ কে আব্দুল মোমেন। বাণিজ্য, বিনিয়োগ ও পারস্পরিক যোগাযোগের মধ্য দিয়ে আঞ্চলিক সহযোগিতা বাড়ানো যেতে পারে বলে মন্তব্য করেন তিনি। আজ বৃহস্পতিবার বিমসটেকের (বঙ্গোপসাগরীয় বহুমাত্রিক কারিগরি ও অর্থনৈতিক সহযোগিতার জোট) পররাষ্ট্রমন্ত্রীদের ১৭তম বৈঠকে এ আহ্বান জানান এ কে আব্দুল মোমেন। করোনাভাইরাস সংক্রমণের কারণে বৈঠকটি এবার ভার্চ্যুয়ালি হচ্ছে। শ্রীলঙ্কার পররাষ্ট্রমন্ত্রী দীনেশ গুনাওয়ারদেনার সভাপতিত্বে অনুষ্ঠিত বৈঠকে বাংলাদেশ ছাড়াও ভারত, থাইল্যান্ড, মিয়ানমার, নেপাল ও ভুটানের পররাষ্ট্রমন্ত্রী এবং বিমসটেক মহাসচিব তেনজিন লেখফেল অংশ নেন। বাংলাদেশের পররাষ্ট্রমন্ত্রী আব্দুল মোমেন সদস্যদেশগুলোর মধ্যে শান্তি ও স্থিতিশীলতা রক্ষায় একযোগে কাজ করার আহ্বান জানান। সংযুক্তি বাড়ানোর অংশ হিসেবে সদস্যদেশগুলোর মধ্যে ট্রানজিট-ট্রান্সশিপমেন্ট ও মোটরযান চুক্তি সইয়ের ওপর জোর দেন তিনি। বিমসটেক নৌ-জাহাজ চলাচল চুক্তি প্রায় চূড়ান্ত হয়েছে বলে তিনি জানান। করোনা-পরবর্তী পরিস্থিতিতে সদস্যদেশগুলোর মধ্যে সহযোগিতা বাড়াতে হবে বলে মন্তব্য করেন পররাষ্ট্রমন্ত্রী।বিমসটেক শীর্ষ সম্মেলনে সই এবং অনুমোদনের জন্য পররাষ্ট্রমন্ত্রীদের বৈঠকে অপরাধ বিষয়ে পারস্পরিক আইনি সহায়তাসম্পর্কিত বিমসটেক সনদসহ বেশ কয়েকটি চুক্তি ও দলিল অনুমোদন করেছে। পঞ্চম বিমসটেক শীর্ষ সম্মেলন এ বছর শ্রীলঙ্কায় অনুষ্ঠিত হওয়ার কথা রয়েছে। করোনাভাইরাসের সংক্রমণ পরিস্থিতি বিবেচনা করে শীর্ষ সম্মেলনের সূচি চূড়ান্ত হবে বলে জানা গেছে।"
মার্কিন সেনাদের মাথায় উঠছে মাইক্রোসফটের হেডসেট,"মার্কিন সেনাবাহিনীর কাছে অগমেন্টেড রিয়েলিটি হেডসেট বিক্রি করবে মাইক্রোসফট। এ জন্য আগামী ১০ বছরে মার্কিন প্রতিষ্ঠানটি ২ হাজার ১৯০ কোটি ডলার পাবে বলে বিবিসি অনলাইনের প্রতিবেদনে বলা হয়েছে। সেনাবাহিনীর জন্য তৈরি হেডসেটগুলো মাইক্রোসফটের হলোলেন্স-নির্ভর। এতে গগলসের কাচের ভেতর দিয়ে সামনেটা যেমন দেখা যায়, পাশাপাশি কাচে হলোগ্রাম প্রযুক্তির সাহায্যে অতিরিক্ত তথ্য দেখতে পাবেন সৈনিক। চুক্তি অনুযায়ী ১ লাখ ২০ হাজারের বেশি হেডসেট তৈরি করবে মাইক্রোসফট। আর সেগুলো তৈরি হবে যুক্তরাষ্ট্রেই। গতকাল বুধবার ঘোষণাটি আসার পর মাইক্রোসফটের শেয়ারদর ৩ শতাংশ বেড়ে যায়।ভার্চ্যুয়াল রিয়েলিটির সঙ্গে অগমেন্টেড রিয়েলিটির খানিকটা তফাত রয়েছে। ভার্চ্যুয়াল রিয়েলিটি যেমন ব্যবহারকারীকে সম্পূর্ণ নতুন এক জগতে নিয়ে যায়, অগমেন্টেড রিয়েলিটিতে তেমন নয়। ব্যবহারকারীর দৃশ্যপটে নতুন তথ্য বা ছবি যোগ করা হয় এতে। যেমন ব্যবহারকারী হয়তো সংসদ ভবন দেখছেন, এমন সময় তিনি সে ভবন সম্পর্কে বিস্তারিত বিবরণ পেতে পারেন ঠিক চোখের সামনেই। অর্থাৎ ‘হেডস-আপ ডিসপ্লে’ বা হলোগ্রাফ দেখতে পান হেডসেট পরিধানকারী।বিবিসির প্রতিবেদনে আরও বলা হয়েছে, মাইক্রোসফটের বিদ্যমান হলোলেন্স সিরিজের হেডসেট বিভিন্ন দেশে কিনতে পাওয়া যায়। দাম সাড়ে তিন হাজার ডলার। বর্তমানে প্রাতিষ্ঠানিক ক্রেতার কাছেই বেশি বিক্রি করছে মাইক্রোসফট। গ্রাহকদের মধ্যে রয়েছে হাসপাতাল, বিশ্ববিদ্যালয়, গাড়ি উৎপাদনকারী প্রতিষ্ঠান, স্থপতি এবং মার্কিন মহাকাশ গবেষণা সংস্থা নাসা। গত দুই বছরে মার্কিন সেনাবাহিনীর সঙ্গে প্রোটোটাইপ বা পরীক্ষামূলক সংস্করণ তৈরিতে কাজ করেছে মাইক্রোসফট। হলোলেন্সের সেনা সংস্করণটির নাম তারা দিয়েছিল ইন্টিগ্রেটেড ভিজ্যুয়াল অগমেন্টেশন সিস্টেম (আইভিএএস)। মাইক্রোসফটের পক্ষ থেকে বলা হয়েছে, পরীক্ষামূলক পর্যায় থেকে মার্কিন সেনাবাহিনী এখন উৎপাদনমূলক পর্যায়ে কাজ করছে। এক ব্লগ পোস্টে প্রতিষ্ঠানটি জানায়, হেডসেটটি সেনাসদস্যদের ‘নিরাপদ এবং কার্যকরী’ করে তুলবে। সে সঙ্গে অবস্থা বুঝে ব্যবস্থা নিতে সাহায্য করবে। সৈনিকদের কাছে সরাসরি তথ্য পাঠানো যাবে এর সাহায্যে, যা তাঁদের সিদ্ধান্ত গ্রহণে সাহায্য করতে পারে। ২০১৮ সালে মার্কিন সেনাবাহিনীর সঙ্গে মাইক্রোসফট ৪৮ কোটি ডলারে আইভিএএস প্রকল্পের চুক্তি করলে ৯৪ জন কর্মী সে চুক্তি বাতিলের জন্য খোলা চিঠিতে সই করেন। তাঁদের বিশেষ আপত্তি ছিল অস্ত্রবিষয়ক প্রযুক্তির উন্নয়নে।"
